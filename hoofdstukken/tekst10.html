<!DOCTYPE html>
<html>
<head>
 <script src="js/close.js"></script>
</head>
<body>


<h2>10. Over de onderdrukking van den Kleuren-opstand</h2>
<button class="close cross" >&#215;</button> 
<p>De agitatie voor de algemeene Kleurenwet duurde drie volle jaren en tot het laatste oogenblik scheen het als ware de Anarchie bestemd te zegepralen. Een geheel leger van Polygonen, die uittrokken om als gemeen soldaat te vechten, werd totaal verslagen door een groote macht van Gelijkbeenige Driehoeken terwijl de Vierkanten en Pentagonen zich neutraal hielden. Maar wat het ergste van alles was: sommige der bekwaamste Cirkels vielen aan echtelijke woede ten prooi. Verwoed door staatkundige verdeeldheid, vervolgden in menig adellijk huisgezin de vrouwen hun heer en meester met smeekingen om toch hun oppositie tegen de Kleurenwet op te geven en sommige, al hun pogingen vruchteloos vindende, vielen hun echtvriend en hun onschuldige kinderen aan en vermoordden ze, doch kwamen ook zelve om bij het aanrichten van dit bloedbad. Er wordt vermeld dat gedurende die driejarige agitatie niet minder dan drie-en-twintig Cirkels omkwamen in huiselijken twist. Groot was werkelijk het gevaar. Het scheen alsof den priesters geen andere keuze overbleef dan onderwerping of ondergang, toen plotseling de loop der gebeurtenissen geheel werd veranderd door een van die geruchtmakende voorvallen, welke staatslieden nooit moeten veronachtzamen, dikwijls vooruitloopen en soms wellicht te voorschijn roepen, vanwege de bespottelijk onevenredige macht, waarmee zij op de sympathiën van het gepeupel werken. Het gebeurde dat een Gelijkbeenige van een gemeene soort, met een brein van weinig of in het geheel niet meer dan vier graden, die toevallig grabbelde in de kleuren van een koopman wiens winkel hij had geplunderd, zich beschilderde of zich liet beschilderen (want het verhaal verschilt daaromtrent) met de twaalf kleuren van een Dodecagoon. Hij ging het Marktplein op en sprak met een gemaakte stem een maagd aan, de ouderlooze dochter eens edelen Polygoons, wier genegenheid hij vroeger tevergeefs had trachten te winnen; en door een reeks bedriegelijke handelingen geholpen eenerzijds door een samenloop van gelukkige toevalligheden, te lang om te verhalen, en anderzijds door een bijna onbegrijpelijke onnoozelheid van de bloedverwanten der bruid, die de meest gewone voorzorgen verzuimden gelukte het hem het huwelijk te sluiten. Het ongelukkige meisje beging zelfmoord, toen zij het bedrog ontdekte waarvan zij het slachtoffer was geweest. Toen het bericht dezer ramp zich verspreidde van staat tot staat, werden de gemoederen der vrouwen hevig verontrust. Sympathie met het ongelukkige slachtoffer en voorgevoelens van dergelijke teleurstellingen voor haar zelve, haar zusters en dochters, deden haar nu de Kleurenwet met een geheel ander oog aanzien. Niet weinige bekenden opeens tot tegenstandsters be keerd te zijn, en de overige hadden slechts een geringen aandrang noodig om tot een dergelijke bekentenis te komen. Deze gunstige gelegenheid aangrijpende, riepen de Cirkels haastig een buitengewone vergadering der Staten bijeen en behalve voor de gewone wacht van veroordeelden, zorgden zij voor de aanwezigheid van een groot aantal reactionaire vrouwen en weesmeisjes. Te midden van een ongekende opkomst stond de Hoofdcirkel dier dagen met name Pantocyclus op, maar werd uitgefloten en uitgejouwd door honderd en twintig duizend Gelijkbeenigen. Doch hij verschafte zich gehoor, door te verklaren dat voortaan de Cirkels een politiek van concessies zouden volgen; buigende voor de wenschen der meerderheid, zouden zij de Kleurenwet aannemen. Toen nu terstond het oproer in toejuiching overging, noodigde hij Chromatistes, den aanvoeder van den opstand, uit in het midden der zaal te verschijnen, om namens zijn volgelingen de onderwerping der Hiërarchie te aanvaarden. Toen volgde een rede, een meesterstuk van redeneerkunst, waarvan de voordracht bijna een dag vorderde en waaraan geen kort verslag recht kan doen wedervaren. Met een deftigen schijn van onpartijdigheid verklaarde hij, dat het wenschelijk was, nu zij eindelijk zich aan de hervorming of nieuwigheid gingen toevertrouwen, dat zij een laatsten blik zouden slaan op den geheelen omvang van het onderwerp, zoowel met zijne gebreken als zijn voordeelige zijden. Terwijl hij nu een voor een de gevaren deed uitkomen voor den handelsstand, de ambtenaarskaste en de heeren, bracht hij het toenemende gemor der Gelijkbeenigen tot zwijgen door hen te herinneren dat hij, inspijt van al deze gebreken, geneigd was de wet aan te nemen, als zij door de meerderheid werd goedgekeurd. Maar het was duidelijk dat allen, behalve de Gelijkbeenigen, door zijne woorden geroerd en óf neutraal óf tegen de wet gestemd werden. Zich vervolgens tot de werklieden wendende, verklaarde hij dat hun belangen niet moesten worden verwaarloosd en dat, indien zij voornemens waren de Kleurenwet aan te nemen, zij dit ten minste moesten doen met volkomen inzicht van de gevolgen. Velen hunner, zeide hij, waren op het punt om in de kaste der Regelmatige Driehoeken te worden opgenomen, anderen hadden voor hun kinderen het vooruitzicht op een onderscheiding, die zij voor zichzelve niet meer mochten verwachten. Die eerbiedwaardige eerzucht moest nu ten offer worden gebracht. Met de algemeene aanneming der kleuren zouden alle onderscheidingen ophouden; regelmatigheid zou met onregelmatigheid worden verward; ontwikkeling zou voor achteruitgang wijken; de werkman zou na een paar geslachten tot het peil der militairen of zelfs tot de klasse der veroordeelden verlaagd zijn; de staatsmacht zou in de handen der meest talrijken komen, d. w. z. der misdadige klassen, die nu reeds talrijker waren dan de werklieden en spoedig al de andere kasten te zamen in aantal zouden overtreffen, als de gewone compensatiewetten der natuur werden verkracht. Een nauwelijks weerhouden bijvalsbetuiging liep door de gelederen der ambachtslieden, en Chromatistes, ongerust geworden, poogde vooruit te treden en hen toe te spreken. Maar hij zag zich door schildwachten omringd en gedwongen zich stil te houden, terwijl de Hoofdcirkel in weinige, indrukwekkende woorden ten slotte een beroep deed op de vrouwen, uitroepende dat, als de Kleurenwet doorging, geen huwelijk voortaan met gerustheid aan te gaan, de eer geener vrouw veilig zou zijn, bedrog, teleurstelling, veinzerij elk huisgezin zou ondermijnen, huiselijk geluk het lot der Grondwet zou deelen en tot spoedigen ondergang zijn gedoemd. "Dan liever de dood" schreeuwde hij uit. Op deze woorden, die het vooraf bepaald sein voor het handelend optreden waren, vielen de Gelijkbeenige Veroordeelden op den ongelukkigen Chromatistes aan en doorboorden hem. De Regelmatige kasten openden hun gelederen en maakten ruim baan voor een bende vrouwen, die onder de leiding der Cirkels, met haar achterdeel vooruit onzichtbaar en onweerstaanbaar op de niets kwaads vermoedende soldaten indrongen; de Ambachtslieden volgden het voorbeeld hunner meerderen na en openden ook hunne gelederen. Intusschen hielden benden Veroordeelden elken ingang bezet met een ondoordringbare phalanx. Het gevecht of liever het bloedbad was van korten duur. Onder de bekwame leiding der Cirkels was bijna elke aanval eener vrouw noodlottig en zeer vele trokken haar angel onbeschadigd terug, gereed voor een tweede slachting. Maar geen tweede charge was noodig; het uitvaagsel der Gelijkbeenigen gaf zich zelf verder den genadeslag. Overrompeld, zonder aanvoerder, van voren door onzichtbare vijanden aangevallen, terwijl de terugtocht hun was afgesneden door de Veroordeelden, verloren zij terstond gewoonte als naar alle tegenwoordigheid van geest en riepen luidkeels: "verraad." Dit bezegelde hun lot. Ieder Gelijkbeenige zag en voelde nu een vijand in zijn naaste. Na een half uur was er niet één van die groote menigte meer in leven en de overblijfselen van honderd en veertigduizend misdadigers, verslagen door elkanders hoeken, getuigden van de zegepraal der orde. De Cirkels bleven niet in gebreke hun overwinning tot het einde te vervolgen. Zij spaarden wel de werklieden, doch dunden hun aantal. De militie der Gelijkzijdigen werd terstond onder de wapens geroepen en ieder Driehoek, die met eenigen redelijken grond van Onregelmatigheid werd verdacht, werd door den Krijgsraad ter dood veroordeeld, zonder de formaliteiten van nauwkeurige opmeting door den Kastenraad. De woningen der Krijgslieden en Ambachtslieden werden onderzocht in een reeks huiszoekingen, overal gedurende meer dan een jaar gehouden, en in dien tijd werd elke stad, dorp en gehucht stelselmatig gezuiverd van de overbevolking uit de lagere standen, die was ontstaan door de verwaarloozing van het opbrengen der schatting in Misdadigers voor de scholen en de universiteit en door de verkrachting der overige wetten, eigen aan Platlands staatsregeling. Zoo werd het evenwicht der kasten hersteld. Onnoodig te zeggen dat voortaan het gebruik van kleuren werd afgeschaft en het bezit ervan verboden. Zelfs de uiting van een woord, dat kleuren aanduidt, door anderen dan de Cirkels en gegradueerde wetenschappelijke onderwijzers werd met een zware straf gestraft. Alleen aan onze universiteit in de allerhoogste colleges voor enkele uitverkorenen welke ik zelf nooit het voorrecht heb gehad te volgen wordt het spaarzame gebruik van kleuren stilzwijgend toegelaten, teneinde sommige van de diepzinnigste vraagstukken der Wiskunde op te helderen. Maar hiervan kan ik alleen spreken van hooren zeggen. Elders in Platland bestaan thans geen kleuren meer. De kunst om ze te bereiden is slechts aan een levend wezen bekend, den fungeerenden Hoofdcirkel, en door hem wordt zij op zijn sterfbed aan niemand dan zijn opvolger overgedragen. Eén fabriek slechts levert ze, en opdat het geheim niet verraden zal worden, brengt men elk jaar de werklieden ter dood en schaft nieuwe aan. Zoo groot is de schrik, waarmede zelfs nu nog onze Aristocratie terugziet op de lang vervlogen dagen van de agitatie voor de algemeene Kleurenwet. </p>
<a href="#priest">
 <button class="close" ref="">Hoofdstuk 11</button> 
 </a> 
</body> 
</html> 