<!DOCTYPE html>
<html>
<head>
 <script src="js/close.js"></script>
</head>
<body>
<h2>11. Over onze Priesters</h2>
<button class="close cross" >&#215;</button> 
<p class="informatiebijtext">
"Zet je geluid aan, click op B om de vorm te breken, click op R om de vorm te repareren."
</p>
<p>
Het wordt hoog tijd dat ik van deze korte, vluchtige aanteekeningen omtrent de toestanden in Platland overga tot de hoofdgebeurtenis van dit boek, mijn inwijding in de geheimen van de Ruimte. Dat is mijn eigenlijk onderwerp; al wat voorafgegaan is, is slechts de inleiding. Om die reden moet ik verscheiden zaken weglaten, waarvan de verklaring, naar ik mij vlei, voor de lezers niet van belang ontbloot zou zijn: zooals b.v. de wijze waarop wij ons voortbewegen en weder stil staan, zonder voeten te bezitten; de middelen waardoor wij vastheid geven aan bouwwerken van hout en steen, ofschoon wij natuurlijk geen handen hebben, noch fondamenten kunnen leggen zooals gij, noch gebruik kunnen maken van den zijdelingschen druk der aarde; de wijze waarop de regen ontstaat in de tusschenruimten van onze verschillende zonen zóó dat de noordelijke streken het water niet onderscheppen van de zuidelijke; den aard onzer heuvels en mijnen, onzer boomen en planten, onzer jaargetijden en oogsten; ons alphabet passend voor onze liniaire leien en schriften; onze oogen geschikt voor onze liniaire zijden, deze en honderd andere bizonderheden van ons physiek bestaan moet ik met stilzwijgen voorbijgaan; ook vermeld ik ze slechts om den lezers te toonen dat hun weglating niet is toe te schrijven aan vergeetachtigheid van den schrijver, maar aan zijn vrees om misbruik te maken van den tijd des lezers. Doch vóór ik overga tot mijn eigenlijk onderwerp zullen de lezers ongetwijfeld eenige slotbemerkingen verwachten over die steunpilaren en zuilen der Staatsregeling van Platland, rechters van ons gedrag en meesters van onze bestemming, voorwerpen van algemeene vereering ja bijna van aanbidding : behoef ik te zeggen dat ik onze Cirkels of Priesters bedoel? Als ik hen priesters noem, laat men het dan niet opvatten alsof dit woord geen verder strekkende beteekenis had dan bij u. Bij ons zijn de priesters administrateuren van handel en nijverheid, kunst en wetenschap; leiders van groot- en kleinhandel, legeraanvoering, architectuur, genie, opvoeding, staatsmanschap, wetgeving, zedelijkheid, godsdienst; en terwijl zijzelve niets doen, zijn zij de bewerkers van alles wat waard is gedaan te worden en door anderen wordt gedaan. Ofschoon door het gemeen iedereen, die een Cirkel wordt genoemd, geacht wordt een Cirkel te zijn, is het toch onder de beter opgevoede kasten bekend dat geen Cirkel wezenlijk een cirkel is, maar slechts een veelhoek met een zeer groot aantal zeer kleine zijden. Naarmate het zijdental toeneemt, nadert de veelhoek tot den cirkel en als het aantal zeer groot is, drie- of vierhonderd bij voorbeeld, dan is het trouwens voor den allerfijnsten tastzin moeilijk om iets te voelen dat op een polygoonshoek gelijkt. Laat ik liever zeggen dat het moeilijk zou zijn, want zooals ik boven heb aangetoond, is Gevoelsherkenning onder de hoogste kringen onbekend en een Cirkel te voelen zou als een allerbrutaalste beleediging worden beschouwd. Deze gewoonte, om zich in de hoogste kringen van voelen te onthouden, stelt een Cirkel des te gemakkelijker in staat om den geheimzinnigen sluier te bewaren, waarin hij van zijn prilste jeugd gewoon is den juisten aard van zijn Perimeter of omtrek te hullen. Daar de gemiddelde omtrek negentig centimeter is, volgt dat elke zijde eens driehonderdzijdigen Polygoons weinig of niet meer dan drie millimeters lang zal zijn, en van een zes- of zevenhonderdzijdigen Polygoon zijn de zijden weinig langer dan de middellijn van een speldeknop in Ruimteland. Beleefdheidshalve wordt altijd aangenomen dat de fungeerende Hoofdcirkel tien duizend zijden heeft. De opklimming van het nageslacht der Cirkels op de maatschappelijke ladder is niet, als onder de lagere Regelmatige kasten, gebonden aan een Natuurwet, die de toename in elk geslacht tot één zijde beperkt. Indien het zoo was, zou het zijdental eens Cirkels een zuivere kwestie van geslachtsboom en rekenkunde zijn, en de vierhonderd zevenennegentigste afstammeling eens Gelijkzijdigen Driehoeks zou noodzakelijk een vijfhonderdzijdige Polygoon zijn. Maar dit is niet het geval. De Natuurwet schrijft twee elkaar tegenwerkende bepalingen voor omtrent de voortplanting der Cirkels: ten eerste naarmate het ras klimt op de ladder van ontwikkeling, zal de ontwikkeling zelf met versnelden tred voortgaan, ten tweede dat in dezelfde mate het ras minder vruchtbaar zal worden. Dientengevolge is het een zeldzaamheid dat men in de woning eens vier- of vijfhonderdzijdigen Polygoons een zoon ziet; meer dan één vindt men nooit. Daarentegen is het voorgekomen dat de zoon eens vijfhonderdzijdigen Polygoons vijfhonderdvijftig ja zelfs zeshonderd zijden had. Ook de kunst komt het proces van hoogere evolutie te hulp. Onze artsen hebben ontdekt dat de kleine en teedere zijden van een pasgeboren Polygoon van den hoogeren stand kunnen gebroken worden en zijn geheel geraamte weder gezet met zulk een nauwkeurigheid, dat een Polygoon van twee- of driehonderd zijden somtijds lang niet altijd, want de operatie gaat met ernstig gevaar gepaard maar somtijds twee- of driehonderd geslachten overspringt en als het ware in één slag het aantal zijner voorvaderen en den adeldom zijner afkomst verdubbelt. Menig veelbelovend kind wordt op die wijze opgeofferd. Nauwelijks één op de tien overleeft het. Toch is de ouderlijke eerzucht zoo sterk onder die Polygonen, welke als het ware op den rand van de Cirkelkaste staan, dat men zelden een Edelman van die maatschappelijke positie vindt, die heeft nagelaten zijn eerstgeboren zoon te doen opnemen in het Neo-Therapeutische Cirkel-Gymnasium vóór het einde van zijn eerste levensmaand. Eén jaar beslist omtrent het al of niet slagen. Tegen het einde van dien tijd heeft het kind naar alle waarschijnlijkheid de grafzerken, waarvan het NeoTherapeutische kerkhof wemelt, met één vermeerderd, maar een enkelen keer brengt een blijde optocht den kleine terug tot zijn nameloos verheugde ouders, niet meer als Polygoon, maar als Cirkel tenminste met eenige toegevendheid; en een enkel geval van zulk een gezegenden uitslag leidt er een menigte polygonale ouders toe, zich aan dergelijke familieoffers te onderwerpen, die een geheel anderen afloop hebben. 
</p>

<a href="#bolletjes">
 <button class="close" ref="">Hoofdstuk 12</button> 
 </a> 
</body> 
</html> 