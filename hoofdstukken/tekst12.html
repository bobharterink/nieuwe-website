<!DOCTYPE html>
<html>
<head>
 <script src="js/close.js"></script>
</head>
<body>
<h2>12. Van de leer onzer Priesters</h2>
<button class="close cross" >&#215;</button> 
<p class="informatiebijtext">
    Click op de bollen die onderhevig zijn aan zwaartekracht om te slepen. Click op de lege ruimte voor meer bollen en dubbel click voor een leeg canvas.
</p>
<p>
Wat de leer der Cirkels betreft, zij kan kort worden saâmgevat in één spreuk: "Let op uw lichaamsvorm." Zoowel op staatkundig, kerkelijk als zedelijk gebied, heeft al hun leering tot doel de verbetering van den individueelen en gezamenlijken lichaamsvorm, natuurlijk inzonderheid met betrekking tot den lichaamsvorm der Cirkels, waaraan alle andere doeleinden ondergeschikt zijn. Het is de verdienste der Cirkels, dat zij die oude ketterijen hebben den kop ingedrukt, welke de menschen er toe leidden geestkracht en sympathie te verspillen in het ijdel geloof dat het gedrag afhangt van wil, inspanning, opleiding, aanmoediging, lof of iets anders dan den lichaamsvorm. Pantocyclus de beroemde Cirkel, boven vermeld als de demper van den Kleurenopstand was de man, die het eerst het menschdom overtuigde dat de vorm den man maakt; dat, zoo gij b.v. als Gelijkbeenige geboren zijt met twee ongelijke beenen, gij zekerlijk den verkeerden weg op zult gaan, tenzij gij ze evenlang laat maken, waartoe gij naar het hospitaal der Gelijkbeenigen moet gaan; eveneens zoo gij een Driehoek, Vierkant of zelfs een Polygoon zijt, met een of ander Onregelmatigheid geboren, moet gij in een der hospitalen der Regelmatigen worden opgenomen om uw ziekte te doen genezen, anders zult gij uw dagen eindigen in de Staatsgevangenis of door den hoek van den Staatsbeul. Alle fouten of gebreken, van het geringste wangedrag tot de snoodste misdaad, schreef Pantocyclus toe aan een of andere afwijking van de volkomen Regelmatigheid in den lichaamsvorm, wellicht veroorzaakt (zoo niet aangeboren) door een botsing onder een oploop, door verwaarloozing van lichaamsbeweging of door overdrijving ervan, of zelfs door een plotselinge temperatuursverandering, welke een inkrimping of uitzetting van eenig al te vatbaar deel van het geraamte ten gevolge had. Daarom, besloot die doorluchtige wijsgeer, is noch goed noch slecht gedrag in eenig opzicht een geschikt onderwerp van lof of blaam. Want waarom zoudt gij b.v. de eerlijkheid eens Vierkants prijzen, die trouw de belangen zijner cliënten verdedigt, als gij in werkelijkheid liever de volkomen nauwkeurigheid zijner rechte hoeken moest bewonderen? Of omgekeerd, waarom een leugenachtigen, diefachtigen Gelijkbeenige te laken, als gij liever de ongeneeslijke ongelijkheid zijner zijden moest betreuren? Theoretisch is deze leer buiten kijf, maar in de practijk heeft zij toch haar schaduwzijden. Als gij met een Gelijkbeenige te doen hebt, en de schurk pleit dat hij het stelen niet kan laten vanwege zijn ongelijke zijden, antwoordt gij dat, wijl hij niet kan nalaten een last voor zijn naasten te zijn, gij, de Magistraat, om dezelfde reden niet kunt nalaten hem ter dood te veroordeelen en daarmee is de zaak uit. Maar in kleine huishoudelijke moeilijkheden, waar zulk een draconische handelwijze niet te pas komt, speelt die theorie van den lichaamsvorm ons soms lastige parten, en ik moet bekennen dat ik bij gelegenheid, als een mijner hexagonale kleinzoons ter verontschuldiging van zijn ongehoorzaamheid voorgeeft dat een plotselinge temperatuursverandering te sterk is geweest voor zijn Perimeter en dat ik niet hem moet berispen, maar zijn lichaamsvorm, die alleen door overvloed van lekkernijen kan worden versterkt, met de handen in 't haar zit, hoe zijn conclusiën logisch te verwerpen of ze practisch aan te nemen. Ik voor mij ben zoo verwaand het er voor te houden dat een goede, ernstige uitbrander of kastijding wel eenige onmerkbare en versterkende werking zou uitoefenen op den lichaamsvorm mijns kleinzoons, ofschoon ik moet bekennen geen grond voor deze meening te hebben. In elk geval sta ik niet alleen in de wijze waarop ik mij uit dit dilemma tracht te redden, want ik vind dat vele der hoogste Cirkels als zij op den rechterstoel zitten, van lof en blaam gebruik maken tegenover regelmatige en onregelmatige Figuren, en ik weet bij ervaring dat zij in hun eigen huis, als zij hun kinderen onder handen nemen, spreken van "recht" en "onrecht" met evenveel vuur en hartstocht alsof zij gelooven dat deze namen wezenlijke begrippen vertegenwoordigen en dat een menschelijk Figuur werkelijk in staat is tot een vrije keuze. Door consequent hun politiek vol te houden om den lichaamsvorm tot de hoofdgedachte bij al ons streven te maken, geven de Cirkels juist een omgekeerde strekking aan het gebod, dat in Ruimteland de betrekkingen tusschen ouders en kinderen regelt. Bij u leert men de kinderen hun ouders te eeren; bij ons wordt een man ingeprent om na de Cirkels, die het hoofdvoorwerp van algemeene hulde zijn zijn kleinzoon te eeren, als hij er een heeft of zoo niet dan zijn zoon. Onder "eer" wordt echter in geenen deele "toegevendheid" verstaan maar een eerbiedige waakzaamheid voor hun hoogste belangen, en de Cirkels leeren ons dat de plicht van vaders is om hun eigen belangen te stellen beneden die van hun nageslacht, waardoor zij zoowel de welvaart van den staat als die hunner eigen onmiddellijke afstammelingen bevorderen. Het zwakke punt in het stelsel der Cirkels als een nederig Vierkant het mag wagen om over iets dat de Cirkels betreft te spreken, alsof het iets zwaks bevatte komt mij voor te worden gevonden in hun betrekkingen tot Vrouwen. Daar het van het grootste belang is voor de maatschappij dat onregelmatige geboorten moeten worden tegengegaan, spreekt het van zelf dat geen vrouw die eenige onregelmatigheid heeft in haar voorgeslacht, een geschikte partij is voor iemand, die wenscht dat zijn nageslacht geregeld zal klimmen op de maatschappelijke ladder. Nu kan de onregelmatigheid van een mannelijk persoon worden gevonden door meting, maar wijl alle vrouwen recht en dus om zoo te zeggen voor 't oog regelmatig zijn, moet men een ander middel aanraden om zich te vergewissen van wat ik haar onzichtbare onregelmatigheid kan noemen, dat is te zeggen, haar potentieele onregelmatigheden met het oog op eventueel kroost. Dit middel wordt gevonden in zorgvuldig bijgehouden stamboomen, die door den staat worden bewaard en nagegaan; en zonder een gewaarborgden stamboom krijgt geen vrouw toestemming tot trouwen. Nu zou men denken dat een Cirkel trotsch op zijn voorouders en strevend naar een nageslacht dat mogelijk in vervolg van tijd een Hoofdcirkel kan voortbrengen meer zorg zou dragen dan iemand anders om een vrouw te kiezen, die geen smet op haar wapen heeft. Dit is zoo niet. De zorg voor de keuze eener regelmatige Vrouw schijnt te verminderen naarmate men rijst op de maatschappelijke ladder. Niets zou een eerzuchtigen Gelijkbeenige, die hoop had om een gelijkzijdigen zoon voort te brengen, kunnen bewegen om een vrouw te nemen, die de geringste onregelmatigheid onder haar voorouders had aan te wijzen; een Vierkant of Pentagoon, vertrouwende dat zijn familie toch langzaam aan het rijzen is, onderzoekt niet verder dan het vijfhonderdste geslacht; een Hexagoon of Dodecagoon is zelfs nog achteloozer op den stamboom zijner vrouw, maar met een Cirkel heeft zich het geval voorgedaan dat hij willens en wetens een vrouw nam, wier overgrootvader onregelmatig was geweest, en dat alleen om wat meerder lichtglans of om de bekoring eener zachte stem, wat bij ons zelfs meer dan bij u een uitstekend iets in een vrouw wordt geacht. Zulke slecht gesorteerde huwelijken zijn, zooals te verwachten is, kinderloos, indien zij niet uitloopen op bepaalde onregelmatigheid of vermindering van het zijdental, maar geen dezer rampen is tot dus verre gebleken afschrikwekkend genoeg te zijn. Het verlies van een paar zijden wordt bij een hoog ontwikkelden Polygoon niet licht opgemerkt en wordt soms hersteld door een welgeslaagde operatie in het Neo-Therapeutische Gymnasium, zooals ik boven heb beschreven, en de Cirkels zijn al te zeer geneigd te berusten in onvruchtbaarheid als een wet der hoogere ontwikkeling. Intusschen, indien dit kwaad niet wordt tegengegaan, kan de langzame vermindering der Cirkelkaste spoedig sneller worden, en de tijd kan wellicht niet ver af zijn, dat het ras niet meer in staat is een Hoofdcirkel voort te brengen en dat Platlands staatsregeling moet te gronde gaan. Een ander waarschuwend woord komt bij mij op, ofschoon ik niet zoo gemakkelijk een geneesmiddel kan aangeven, en ook dit betreft onze betrekkingen tot Vrouwen. Omstreeks driehonderd jaar geleden werd er door den Hoofdcirkel besloten dat, wijl de vrouwen te kort schieten in verstand, maar overvloeien van gevoel, zij niet langer als redelijke wezens moesten worden behandeld, noch eenig verstandelijke opvoeding moesten genieten. Het gevolg was dat zij niet meer leerden lezen, noch genoeg rekenen om haar in staat te stellen om de hoeken harer echtgenooten en kinderen te tellen en dientengevolge namen zij met elk geslacht kennelijk af in verstandelijke vermogens. En dit systeem van vrouwelijke niet-opvoeding of quietismus heerscht nog. Nu vrees ik dat met de beste bedoelingen deze politiek te ver gedreven is, zoodat zij nadeelig terugwerkt op het mannelijk geslacht. Want het gevolg is dat, zooals de zaken nu staan, wij mannen een soort tweetalig of, ik durf bijna zeggen, tweebegrippig bestaan leiden. Met de vrouwen praten wij van "liefde, plicht, recht, onrecht, medegevoel, hoop," en andere zinledige gevoelsbegrippen, die niet bestaan en welke slechts zijn verzonnen met het doel om de vrouwelijke gemoedsopwellingen in toom te houden, maar onder ons en in onze boeken hebben wij een geheel andere woordenkeus en om zoo te zeggen een ander taaleigen. "Liefde" wordt dan "anticipatie van weldaden," "plicht" wordt "noodzakelijkheid of doelmatigheid" en andere woorden worden op overeenkomstige wijze overgezet. Bovendien onder Vrouwen bezigen wij een taal, die de grootste hoogachting voor haar sekse uitdrukt, en zij gelooven ten volle dat de Hoofdcirkel zelfs door ons niet inniger wordt vereerd dan zij, maar achter haar rug worden zij beschouwd en ook besproken door allen behalve door zeer jonge lieden als weinig beter dan "verstandelooze wezens." Ook is onze Theologie in de vrouwenkamer een geheel andere dan onze Theologie overal elders. Nu is mijn nederige vrees, dat deze dubbele opleiding in taal zoowel als denkwijze, een te zwaren last legt op de schouders van de jonge menschen, inzonderheid wanneer zij op driejarigen leeftijd aan de moederlijke zorgen worden onttrokken en hun wordt ingeprent de oude taal al te leeren behalve in tegenwoordigheid hunner moeders en kindermeiden maar het woordenboek en het taaleigen der wetenschap aan te leeren. Mij dunkt dat ik reeds nu een zwakheid opmerk in het vatten van wiskundige waarheden, vergeleken met het sterker intellectueel vermogen onzer voorouders van voor driehonderd jaren. Ik spreek zelfs niet van het mogelijke gevaar dat een vrouw heimelijk zou leeren lezen en aan haar sekse het resultaat mededeelen van het doorbladeren van slechts een enkel populair werk, noch van de mogelijkheid dat de onbescheidenheid of ongehoorzaamheid van een mannelijk kind aan zijn moeder de geheimen der logische spreekwijze kon openbaren. Alleen op grond der verzwakking van het mannelijk verstand doe ik dit nederig verzoek aan de hoogste autoriteiten, om de regeling der opvoeding van de vrouwen te herzien. 
</p>

<a href="#lijnlandinkom">
 <button class="close" ref="">Hoofdstuk 13</button> 
 </a> 
</body> 
</html> 