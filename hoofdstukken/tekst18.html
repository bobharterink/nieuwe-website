<!DOCTYPE html>
<html>
<head>
 <script src="js/close.js"></script>
</head>
<body>


<h2>18. Hoe ik in Ruimteland kwam en wat ik daar zag</h2>
<button class="close cross" >&#215;</button> 
<p>
Een onuitsprekelijke ontsteltenis greep mij aan. Er was eerst duisternis, toen een duizelig, ziekelijk gevoel van mijn gezicht, dat niet op zien geleek; ik zag een lijn, die geen lijn was, ruimte, die geen ruimte was, ik was mijzelf en niet mijzelf. Toen ik mijn stem terug vond, gilde ik luid in zielsangst: "dit is of waanzin of de hel!" "Noch 't een, noch 't ander", antwoordde kalm de stem van den Bol, "het is kennis, het is drie afmetingen; open nog eens uw oog en tracht bedaard te kijken." Ik keek, en zie! een nieuwe wereld! Daar stond voor mij, zichtbaar belichaamd, al wat ik te voren had afgeleid, vermoed, gedroomd van volmaakt cirkelvormige schoonheid. Wat het middelpunt van des vreemdelings vorm scheen, lag open voor mijn blik, toch kon ik geen hart, noch longen, noch aderen zien, slechts een prachtig, harmonisch iets, waarvoor ik geen woorden had, maar gij, mijn lezers in Ruimteland, zoudt het noemen het oppervlak van den Bol. In den geest nederknielende voor mijn gids, riep ik: "Hoe komt het, o, goddelijk ideaal van volslagen liefelijkheid en wijsheid, dat ik uw binnenste zie en Noch uw hart, uw longen, uw aderen, uw lever niet kan onderscheiden?". "Wat gij meent te zien, ziet gij niet," hernam hij, "het is u, noch eenig ander wezen gegeven om mijn inwendige deelen te aanschouwen. Ik ben van een ander geslacht van wezens dan die in Platland. Zoo ik een Cirkel ware, dan kondet gij mijn ingewanden onderscheiden, maar ik ben een wezen, zooals ik vroeger heb meegedeeld, samengesteld uit vele cirkels, vele in één, in dit land een Bol genaamd. En even als de buitenzijde van een cubus een vierkant is, zoo stelt de buitenzijde vaneen bol schijnbaar een cirkel voor. Hoewel ik verbijsterd was door de raadselachtige woorden mijns leermeesters, ergerde ik er mij niet meer aan, maar vereerde hem in stille aanbidding. Hij vervolgde met meer zachtheid in zijn stem: "Kwel u niet, als gij niet dadelijk de diepere mysteriën van Ruimteland begrijpt. Langzamerhand zal u een licht opgaan. Laat ons beginnen met een blik terugte werpen op het gewest van waar gij kwaamt. Keer een oogenblik met mij terug naar de vlakten van Platland en ik zal u dat toonen waarover gij zoo dikwijls geredeneerd en gedacht hebt, maar wat gij nooit met den gezichtszin hebt aanschouwd een zichtbaren hoek". "Onmogelijk!" riep ik, maar de Bol ging voorop en ik volgde als in een droom, tot nog eens zijn stem mij tot staan bracht: "zie ginds en aanschouw uw eigen vijfzijdig huis en al wat er in is." Ik keek naar beneden en zag met mijn lichamelijk oog al die huiselijke bizonderheden, die ik tot hiertoe met het verstand bloot had afgeleid. En hoe armzalig en duister was het door afleiding verkregen beeld in vergelijking met de werkelijkheid, die ik nu aanschouwde! Mijn vier zonen rustig slapend in de noordwestelijke kamers, mijn twee ouderlooze kleinzonen in het zuiden, de bedienden, de bottelier, mijn dochter, allen in hun respectieve vertrekken. Alleen mijn lieve vrouw, ongerust over mijn langdurige afwezigheid, had haar kamer verlaten en zwierf in de vestibule rond, angstig mijn terugkomst verbeidende. Ook de page, opgeschrikt door mijn kreten, had zijn kamer verlaten en onder voorwendsel van te onderzoeken of ik ergens flauw was gevallen, gluurde hij in de groote kast van mijn studeerkamer. Dit alles kon ik nu zien in plaats van het bloot op te maken, en naarmate wij nader kwamen, kon ik zelfs den inhoud van mijn kast onderscheiden en de twee doosjes met goud en de beide aanteekenboekjes, waarvan de Bol had gesproken. Geroerd door de wanhoop mijner vrouw, wilde ik naar beneden springen om haar gerust te stellen, maar ik was niet in staat mij te verroeren. "Maak u niet ongerust over uw vrouw,'" zei mijn gids, "zij zal niet lang in angst worden gelaten, laat ons intusschen Platland eens verder overzien." Weder voelde ik mij stijgen door de ruimte. Het was juist zooals de Bol had gezegd. Hoe verder wij ons verwijderden van het voorwerp dat wij beschouwden, des te uitgestrekter werd het gezichtsveld. Mijn geboortestad met het inwendige van elk huis en elk schepsel daarin lag in miniatuur open voor mijn blik. Wij stegen hooger en zie, de geheimen der aarde, de diepten der mijnen en de binnenste holen der heuvelen lagen voor mij bloot. Met ontzag vervuld op het gezicht van de verborgenheden der aarde, aldus ontsluierd aan mijn onwaardig oog, zeide ik tot mijn metgezel: "Zie ik ben geworden als een God. Want de wijze mannen in ons land zeggen dat alle dingen te zien of zooals zij het uitdrukken, alziendheid, een eigenschap is van God alleen." Er was iets als spot in de stem mijns leerleesters, toen hij ten antwoord gaf: "Is het werkelijk zoo? Dan moeten zelfs de zakkenrollers en moordenaars van mijn land door uw wijze mannen als goden worden vereerd, want er is niet een hunner die niet evenveel ziet als gij nu. Maar geloof me, uw wijze mannen hebben het mis. Ik. Is dan alzienheid een attribuut van anderen behalve goden? Bol. Dat weet ik niet. Maar indien een zakkenroller of een moordenaar van ons land alles kan zien wat in uw land is, dan is dit zeker geen reden waarom de zakkenroller of moordenaar door u voor een god zou worden gehouden. Maakt deze alziendheid, zooals gij haar noemt in Ruimteland is het woord minder gebruikelijk u rechtvaardiger, barmhartiger, minder zelfzuchtig, liefderijker? Niet in het minst. Hoe zou zij u dan meer goddelijk maken? Ik, "Barmhartiger, liefderijker!" Maar dat zijn de eigenschappen van vrouwen! En wij weten dat een Cirkel een hooger wezen is dan een Rechte Lijn, in zooverre kennis en wijsheid meer te achten zijn dan liefde alleen. Bol. Het is niet aan mij om de menschelijke vermogens te rangschikken naar hun waarde. Doch vele der besten en wijsten in Ruimteland hebben hooger dunk van het gemoed dan van het verstand, hooger van uw verachte Rechte Lijnen dan van uw geprezen Cirkels. Maar genoeg hiervan. Zie ginds; kent ge dat gebouw? Ik keek en in de verte zag ik een onmetelijk polygonaal gebouw, waarin ik de algemeene vergaderzaal der staten van Platland herkende, omringd door dichte rijen van pentagonale gebouwen, rechthoekig op elkaar, die ik als straten kende, en ik bemerkte dat ik de groote hoofdstad naderde. "Hier dalen wij neder," zei mijn gids. Het was nu morgen geworden, het eerste uur van den eersten dag van het tweeduizendste jaar onzer jaartelling. Als naar gewoonte in strikte overeenstemming handelend met vervlogen tijden, vergaderden de hoogste Cirkels van het koninkrijk in plechtig conclave, zooals zij vergaderden op het eerste uur van den eersten dag van het jaar 1000 en ook op het eerste uur van den eersten dag van het jaar 0. De notulen der vorige vergaderingen werden nu gelezen door iemand, dien ik terstond herkende als mijn broeder een volkomen symmetrisch vierkant en gritfier van den Hoogen Raad. Men vond bij elke gelegenheid vermeld dat: "Overwegende dat de staten verontrust waren geworden door verscheiden slechtgezinde personen, die voorgaven openbaringen van een andere wereld te hebben ontvangen en die, door te beweren bewijzen te leveren, zoowel zichzelve als anderen tot waanzin opwonden, de Groote Raad met eenparige stemmen had besloten dat op den eersten dag van elk millennium bizondere instructies zouden worden gezonden aan de prefecten in de verschillende districten van Platland om een streng onderzoek in te stellen naar dergelijke op een dwaalspoor verkeerende personen en, zonder de formaliteiten van een wiskundig onderzoek, allen om te brengen die Gelijkbeenig waren, van welken stand ook, elken Regelmatigen Driehoek te geeselen en gevangen te zetten, elk Vierkant of Pentagoon te doen opzenden naar het districts krankzinnigengesticht, en iedereen van hoogeren rang te arresteeren en regelrecht naar de hoofdstad op te zenden, om door den Raad verhoord en gevonnisd te worden. "Gij hoort uw lot," zei de Bol tot mij, terwijl de Raad voor de derde maal uitdrukkelijk het besluit uitvaardigde. "Dood of gevangenschap wacht den Apostel van de leer der drie afmetingen." "Toch niet," hernam ik, "de zaak is mij nu zoo helder, de aard der ware ruimte zoo tastbaar, dat ik, naar het mij voorkomt, haar een kind aan het verstand kan brengen. Sta mij slechts toe op dit oogenblik neer te dalen, en hen in te lichten." "Nog niet," zeide mijn gids, "de tijd daarvoor zal aanbreken. Middelerwijl moet ik mijn zending volbrengen. Blijf gij zoo lang op uw plaats staan." Deze woorden zeggende, sprong hij met groote behendigheid in de zee (als ik haar zoo mag noemen) van Platland, juist in het midden van den kring-der Raadsheeren. "Ik kom," zoo riep hij, om te verkondigen dat er een land van drie afmetingen bestaat." Ik kon verscheiden van de jongere Raadsheeren zien terugdeinzen in kennelijke onsteltenis, terwijl de cirkelvormige doorsnede des Bols voor hen in wijdte toenam. Maar op een teeken van den voorzittenden Cirkel die niet de minste onrust of verbazing toonde stormden zes Gelijkbeenigen van een laag soort uit zes verschillende hoeken op den Bol los. "Wij hebben hem," riepen zij, "neen, ja; wij hebben hem nog! daar gaat hij! hij is weg!" "Mijne heeren" zeide de voorzitter tot de jongere Cirkels van den Raad, "er bestaat niet de minste reden voor verbazing; de geheime archieven, waartoe alleen ik toegang heb, deelen mij mede dat een gelijksoortig voorval plaats had bij den aanvang der laatste twee millenniums. Gij zult natuurlijk niets van deze beuzelarijen zeggen buiten de vergaderzaal". Zijn stem verheffende, riep hij toen de wacht op: "breng de politie-dienaren in arrest, stop hen den mond. Ge kent uw plicht." Nadat hij de rampzalige politie-dienaren ongelukkige en onwillekeurige getuigen van een staatsgeheim, dat zij niet in staat mochten zijn te openbaren aan bun noodlot had overgeleverd, sprak hij de Raadsheeren weder toe: "Mijne heeren, daar er voor deze zitting niets meer aan de orde is, blijft mij slechts over u een gelukkig nieuw jaar te wenschen." Voor dat hij heenging, gaf hij den griffier, mijn braven maar zeer ongelukkigen broeder, eenigszins uitvoerig zijn oprecht leedwezen te kennen, dat hij in overeenstemming met vroeger en in het belang der geheimhouding hem tot levenslange gevangenschap moest veroordeelen, maar voegde er aan toe dat het hem genoegen deed zijn leven te kunnen sparen, tenzij hij ooit melding maakte van het voorval van dien dag.
</p>
<a href="#diepteeff">
 <button class="close" ref="">Hoofdstuk 19</button> 
 </a> 
</body> 
</html> 