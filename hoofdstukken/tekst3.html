<!DOCTYPE html>
<html>
<head>
 <script src="js/close.js"></script>
</head>
<body>


<h2>3. Over de inwoners van Platland</h2>
<button class="close cross" >&#215;</button> 
<p>
 De grootste lengte of breedte van een volwassen inwoner van Platland kan geschat worden op ongeveer dertig uwer centimeters. Twee en dertig kan als het maximum worden beschouwd. Onze vrouwen zijn rechte lijnen. Onze soldaten en werklieden van de laagste soort zijn driehoeken met twee gelijke zijden, ieder ongeveer 30 cM lang en een basis of derde zijde zoo kort (dikwijls nauwelijks meer dan één cM), dat zij aan hun top een zeer scherpen, geduchten hoek vormen. Indien, zooals voorkomt, hun basis van de gemeenste soort is, (niet meer dan 3 mM in lengte) kunnen zij moeilijk van rechte lijnen of vrouwen onderscheiden worden, zoo uiterst puntig zijn hun tophoeken. Bij ons worden evenals bij u deze driehoeken van andere onderscheiden door den naam van gelijkbeenige en met dien naam zal ik ze in het vervolg blijven noemen. Onze middelklasse bestaat uit gelijkzijdige driehoeken. Onze ambtenaren en heeren zijn vierkanten (tot welke kaste ik zelf behoor) en regelmatige vijfhoeken of pentagonen. Daarboven staat de adel, bevattende verscheiden graden, te beginnen met zeszijdige figuren of hexagonen, en zoo opklimmende in het aantal hunner zijden tot zij den eeretitel van polygoon of veelhoek ontvangen. Als eindelijk het aantal zijden zoo talrijk wordt en de zijden zelve zoo klein dat de figuur niet van een cirkel te onderscheiden is, wordt hij ingelijfd in den cirkelvormigen priesterstand en deze is de hoogste kaste van allen. Het is bij ons een natuurwet dat een mannelijk kind één zijde meer heeft dan zijn vader, zóó dat elk geslacht (in den regel) een trede hooger zal staan op den trap van ontwikkeling en adeldom. Aldus is de zoon van een vierkant een pentagoon; de zoon eens pentagoons een hexagoon, enz. Maar deze regel geldt niet altijd voor de kooplieden en nog minder dikwijls voor de krijgslieden en de werklieden ; die trouwens te nauwernood den naam van menschelijke figuren verdienen, daar zij niet al hun zijden gelijk hebben. Bij hen is daarom die natuurwet niet van toepassing en de zoon eens gelijkbeenigen driehoeks blijft gelijkbeenig (slechts twee zijden gelijk). Alle hoop is echter, zelfs voor den Gelijkbeenige, niet uitgesloten, dat zijn nageslacht op den duur zich boven zijn lagen stand kan verheffen. Want na een lange reeks van militaire zegepralen of na voortdurenden ijver en bekwaamheid in hun werk, blijkt het gewoonlijk dat bij de meest schrandere onder de ambachtslieden en soldaten de derde zijde of basis eenigszins aangroeit, terwijl de beide andere inkrimpen. Huwelijken (door de priesters in orde gebracht) tusschen de zoons en dochters van deze meer ontwikkelde leden der lagere kasten, brengen gewoonlijk kroost voort, dat nog meer tot het type van den gelijkzijdigen driehoek nadert. Schaars in verhouding tot het groote aantal gelijkbeenige kinderen wordt een echte en gewaarborgde gelijkzijdige driehoek uit gelijkbeenige ouders geboren. *) Zulk een geboorte eischt evenals haar voorgangsters, niet alleen een reeks van zorgvuldig gekozen huwelijken, maar ook een langdurige oefening in matigheid en zelfbeheersching van de zijde der adspirantvoorouders van den toekomstigen Gelijkzijdige, en een geduldige, stelselmatige en aanhoudende ontwikkeling van de verstandelijke vermogens der Gelijkbeenigen gedurende verscheiden geslachten De geboorte van een waren Gelijkzijdigen Driehoek uit gelijkbeenige ouders is een bron van vreugde in ons land, verscheiden mijlen in het rond. Na een nauwkeurig onderzoek ten overstaan van den Gezondheids- en KastenRaad, wordt het kind, als het regelmatig wordt bevonden, met plechtige ceremoniën opgenomen in de klasse der Gelijkzijdigen. Onmiddellijk wordt het dan van zijne fiere, doch bedroefde ouders weggenomen en aangenomen door een of anderen kinderloozen Gelijkzijdige, die onder eede wordt verplicht voortaan nooit het kind toe te staan om zijn ouderlijke woning binnen te gaan of zelfs zijne bloedverwanten te zien, uit vrees dat het pas ontwikkelde organisme door onbewuste navolging tot zijn erfelijk peil terug zou zinken. Wanneer nu en dan een Gelijkbeenige zich boven den stand zijner laaggeboren voorouders verheft, wordt deze gebeurtenis niet alleen door de arme lijfeigenen zelve met vreugde begroet als een straal van licht en hoop in de eentonige droefheid van hun bestaan, maar ook door de aristocratie wijd en zijd; want alle hoogere kasten weten zeer goed dat deze zeldzame verschijnselen dienen tot een allernuttigsten slagboom tegen opstand van de lagere, terwijl zij weinig of niets uitwerken ter vermindering hunner eigen privileges. Ware het scherphoekige gemeen zonder uitzondering geheel ontbloot geweest van hoop en eerzucht, dan zouden zij in sommige hunner vele oproerige uitbarstingen aanvoerders hebben gevonden, bekwaam genoeg om door hun meerder aantal en kracht de overwinning te behalen op de wijsheid zelfs van de Cirkels. Maar een wijze ordening der natuur heeft besloten, dat naarmate de arbeidende klasse toeneemt in verstand, kennis en deugd, hun scherpe hoek (die hen physiek te duchten maakt) ook zal aangroeien en meer en meer naderen tot den onschadelijken hoek van den gelijkzijdigen driehoek. Zelfs bij de brutaalsten en geduchtsten van de krijgsliedenkaste, schepsels bijna op hetzelfde peil met vrouwen, wat hun gebrek aan verstand betreft, is het gebleken dat naarmate de verstandelijke vermogens, noodig om hun vreeselijke, doorborende kracht voordeelig aan te wenden, toenemen, de doorboringskracht zelf gaandeweg afneemt. Hoe bewonderenswaardig is deze wet van compensatie! En welk een volkomen bewijs van de natuurlijke geschiktheid en, ik durf bijna zeggen van den goddelijken oorsprong der aristocratische Staatsregeling in Platland. Door een oordeelkundige toepassing dezer natuurwet, zijn de Veelhoeken en Cirkels bijna altijd in staat om oproer in zijn geboorte te smoren, als zij gebruik maken van de onweerstaanbare en grenzelooze eerzucht van het menschelijk gemoed. Ook komt de kunst wet en regel te hulp. Het is n.1. over 't algemeen mogelijk gebleken door eenige kunstmatige samenpersing of uitzetting door staatsgeneesheeren om sommige der meest ontwikkelde aanvoerders van een opstand volkomen regelmatig te maken en ze dus terstond op te nemen in de meer bevoorrechte kasten; een veel grooter aantal, die nog beneden den standaard zijn, aangetrokken door het vooruitzicht om eindelijk ook te worden geadeld, worden overgehaald de staatshospitalen binnen te treden, waar zij voor hun leven in een fatsoenlijke gevangenschap worden gehouden, slechts een of twee van de koppigste, dwaaste en hopeloos onregelmatige worden ter dood gebracht. Vervolgens wordt de rampzalige bende der Gelijkbeenigen, zonder plan noch aanvoerder, of doorstoken zonder tegenstand door het kleine korps hunner broederen die de Hoofdcirkel voor dergelijke onverwachte omstandigheden in soldij houdt, of anders, en dit komt meer voor, worden zij door middel van naijver en verdachtmaking, op handige wijze door de Cirkels onder hen gezaaid, aangezet, tot onderlingen strijd en sneven zij door elkanders hoeken. Niet minder dan honderd en twintig opstanden worden in onze jaarboeken vermeld, buiten de kleinere oproeren ten getale van tweehonderd vijf en dertig; alle eindigden zij op genoemde wijze. 
</p>

<p class="voetnoot">"Waartoe is een certificaat noodig"? kan een criticus in de Ruimte vragen: "Is niet de voortbrenging van een vierkanten zoon een certificaat van de Natuur zelf, dat de gelijkzijdigheid des vaders bewijst"? Ik antwoord dat geen dame van stand een ongewaarborgden driehoek zal huwen. Soms is een vierkant kroost uit een eenigszins onregelmatigen driehoek voortgekomen, maar in bijna elk geval wordt de onregelmatigheid van het eerste geslacht op het derde bezocht, dat of niet slaagt in het bereiken van den vijfhoekigen stand of in den driehoekigen terugzinkt. 
</p>
<a href="#vrouw">
 <button class="close" ref="">Hoofdstuk 4</button> 
 </a> 
</body> 
</html> 