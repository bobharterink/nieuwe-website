<!DOCTYPE html>
<html>
<head>
 <script src="js/close.js"></script>
</head>
<body>


<h2>4. Over de vrouwen</h2>
<button class="close cross" >&#215;</button> 
<p>
Indien onze scherpgepunte driehoeken van de krijgsliedenkaste te duchten zijn, kan men licht begrijpen dat veel geduchter nog onze vrouwen zijn. Want zoo een soldaat een wig is, een vrouw is een naald, daar zij, om zoo te zeggen, niets dan punt is ten minste aan de beide uiteinden. Voeg hierbij het vermogen om zich naar verkiezing feitelijk onzichtbaar te maken, en ge zult inzien dat een vrouwelijk wezen in Platland een schepsel is om niet meê te mallen. Maar hier zullen wellicht sommige mijner jongere lezers vragen, hoe een vrouw in Platland zich onzichtbaar kan maken. Dit moet, dunkt me, zonder eenige verklaring duidelijk zijn. Een paar woorden echter zullen het den minst nadenkende helder maken. Zet een naald op de tafel. Breng dan uw oog in het vlak van de tafel en zie naar de naald, dan ziet ge haar in haar volle lengte. Maar zie er van boven op en ge ziet niets dan een punt; zij is feitelijk onzichtbaar geworden. Juist zoo is het met een onzer vrouwen. Als haar zijde naar ons toegekeerd is, zien wij haar als een rechte lijn, als 't uiteinde dat haar oog of mond bevat want bij ons zijn die twee organen niet onderscheiden zich aan ons vertoont dan zien wij niets dan een zeer schitterend punt, maar als het andere uiteinde onzen blik ontmoet, dan dient haar achterdeel daar het slechts weinig lichtend of liever bijna zoo duister is als een onbezield voorwerp haar tot een soort van onzichtbaar makenden kap. De gevaren, waaraan wij van de zijde onzer vrouwen zijn blootgesteld, moeten nu zonneklaar zijn voor den minst knappe in Ruimteland. Indien zelfs de hoek van een fatsoenlijken Driehoek uit de middelklasse niet zonder gevaar is, indien het aanloopen tegen een werkman een jaap veroorzaakt, indien een botsing met een officier van de krijgslieden-kaste noodzakelijk een ernstige wonde teweegbrengt, indien de aanraking alleen van den tophoek eens gemeenen soldaats met doodsgevaar gepaard gaat wat kan men dan, als men een vrouw tegen het lijf loopt, anders verwachten dan volkomen en onmiddellijken ondergang. En als een vrouw onzichtbaar is of zichtbaar alleen als een schemerachtig punt, hoe moeielijk moet het dan zelfs voor den voorzichtigsten wezen om altijd een botsing te vermijden. Vele zijn de wettelijke bepalingen, op verschillende tijden in de verschillende staten van Platland gemaakt om dit gevaar te verminderen ; en in de zuidelijke, minder gematigde luchtstreken, waar de aantrekkingskracht het grootst is en menschelijke wezens meer aan toevallige en onwillekeurige bewegingen zijn onderworpen, zijn de wetten op de vrouwen natuurlijk strenger. Maar een algemeen overzicht van het wetboek kan men verkrijgen uit de volgende hoofdbepalingen: 1. Ieder huis zal een ingang in de oostzijde hebben uitsluitend voor de vrouwen, waar alle vrouwelijke wezens "op een welvoegelijke, eerbiedige wijze" zullen binnen gaan en niet door de westelijke- of mannendeur. 2. Geen vrouwelijke persoon mag op een openbare plaats wandelen zonder aanhoudend een waarschuwend "opgepast" te doen hooren op straffe des doods. 3. Elke vrouwelijke persoon, die deugdelijk gebleken is te lijden aan St. Vitusdans, stuipen, chronische verkoudheid gepaard met hevig niezen of eenige ziekte, die onwillekeurige bewegingen veroorzaakt, zal oogenblikkelijk omgebracht worden. In sommige staten is er een aanvullingswet, die den vrouwen op straffe des doods verbiedt op een openbare plaats te wandelen of te staan zonder gedurig haar achterdeel heen en weder te bewegen, teneinde haar tegenwoordigheid kenbaar te maken aan degenen, die achter haar staan; andere verplichten een vrouw om zich op reis te doen vergezellen door een harer zoons of bedienden of door haren man; andere weder sluiten de vrouwen geheel op in haar huizen behalve gedurende godsdienstige feesten. Maar de wijste onzer Cirkels of staatslieden zijn tot de ontdekking gekomen dat de vermenigvuldiging der beperkende bepalingen op vrouwen niet alleen strekt tot verzwakking en vermindering van het ras, maar ook tot vermeerdering van huiselijke moordtooneelen in die mate, dat een staat, door al te veel bij de wet te verbieden, meer verliest dan wint. Want in geval het humeur der vrouwen aldus verbitterd wordt door opsluiting thuis of hinderende bepalingen daarbuiten, zijn zij in staat haar gemoed te koelen op haar man en kinderen, en in de minder gematigde luchtstreken is soms de geheele mannelijke bevolking van een dorp omgebracht in één of twee uren van een gelijktijdige uitbarsting onder de vrouwen. Daarom zijn de drie bovengenoemde artikelen voldoende voor de goedgeregelde staten, en kunnen zij worden beschouwd als een ruwe schets van onze wetgeving op de vrouwen. Bij slot van rekening vinden wij onze voornaamste bescherming niet in de wetgeving, maar in het belang der vrouwen zelve. Want ofschoon zij door een achterwaartsche beweging een plotselingen dood kunnen teweegbrengen, is toch ook haar eigen broos lichaam in groot gevaar vernietigd te worden, tenzij zij terstond haar angelvormig uiteinde los kunnen maken uit het spartelende lichaam haars slachtoffers. De macht der mode is ook op onze hand. Ik merkte reeds op, dat in sommige minder beschaafde staten geen vrouwelijke persoon wordt geduld op een openbare plaats, zonder dat zij haar achterdeel aanhoudend heen en weder zwaait. Deze handeling is algemeen gebruikelijk geweest onder dames, die eenige aanspraak op beschaving maken, in alle goedgeregelde staten, sedert zoo langen lijd als het geheugen van de Figuren reikt. Het wordt een schande geacht voor elken staat, dat de wetgeving zou moeten afdwingen wat een natuurlijk instinct behoort te zijn en het bij elke eerbare vrouw ook is. De rhythmische en, als ik het zoo noemen mag, sierlijk golvende beweging van het achterdeel onzer dames van den Cirkelstand wordt benijd en nagebootst door de vrouw eens gewonen Gelijkzijdigen, die het niet verder kan brengen dan tot een bloot eentonig geschommel als het tikken van een slinger; en de regelmatige slingering van de Gelijkzijdige wordt niet minder bewonderd en nagedaan door de vrouw van den vooruitstrevenden, eerzuchtigen Gelijkbeenige, voor wiens vrouwelijke familie-leden tot dus verre de beweging van het achterdeel in het geheel geen eigenlijke levensbehoefte is geworden. Dientengevolge is in elke familie van rang en stand de "achterdeelbeweging" even vastgeworteld als het leven, en genieten daardoor de mannen en zoons dier gezinnen veiligheid, ten minste tegen onzichtbare aanvallen. Niet dat men ook zelfs een oogenblik moet denken dat onze vrouwen van liefde ontbloot zijn. Maar ongelukkig heerscht bij de zwakke sekse de hartstocht van het oogenblik over alle mogelijke overwegingen. Dit is natuurlijk een noodzakelijk gevolg van haar ongelukkigen lichaamsvorm. Want daar zij zelfs geen zweem hebben van een hoek, wijl zij in dit opzicht staan beneden den laagsten der Gelijkbeenigen, zijn zij geheel verstoken van hersensvermogen, en hebben noch nadenken, noch oordeel, noch voorzorg en nauwelijks eenig geheugen. Dientengevolge herinneren zij zich geen rechten en erkennen zij geen onderscheid, als zij in woede uitbarsten. Mij is werkelijk een geval bekend, dat een vrouw haar geheel gezin had uitgeroeid en een half uur later, toen haar woede over was en de stukken waren weggeruimd, vraagde wat er toch van haar man en kinderen was geworden. Het is dus raadzaam een vrouw niet te tergen, zoolang zij in een toestand is, dat zij zich kan omdraaien. Als gij ze in haar vertrekken hebt die er op gemaakt zijn om haar dat vermogen te ontnemen dan kunt ge zeggen en doen wat ge wilt, want dan zijn zij in het geheel niet bij machte om kwaad te doen, en zullen zij zich eenige minuten later niet eens meer het geval herinneren, waarvoor zij u op dit oogenblik met den dood bedreigen, noch de beloften, die gij meendet te moeten doen, om haar woede te bekoelen. Over het geheel gaat ons huiselijk leven een tamelijk effen gangetje behalve in de lagere rangen der krijgslieden kaste. Daar veroorzaakt het gebrek aan takt en bescheidenheid van de zijde der mannen van tijd tot tijd onbeschrijfelijke rampen. Te veel vertrouwende op de offensieve wapens hunner scherpe hoeken in plaats van op de defensieve organen van gezond verstand en gepaste veinzerij, verwaarloozen deze zorgelooze wezens al te dikwijls de voorgeschreven inrichting der vrouwenvertrekken of verbitteren zij hun vrouwen buitenshuis door slechtgekozen uitdrukkingen, die zij weigeren onmiddellijk in te trekken. Daarenboven maakt een domme, overdreven achting voor letterlijke waarheid hen ongeschikt om die kwistige beloften af te leggen, waardoor de meer oordeelkundige Cirkel in een oogwenk zijn wederhelft kan bevredigen. Het gevolg is een moordtooneel, hetgeen echter zijn voordeelige zijde heeft, daar de brutaalste en lastigste Gelijkbeenigen hierdoor verdwijnen, en door velen onzer Cirkels wordt het vernielend vermogen der dunne sekse beschouwd als een van de vele beschikkingen der Voorzienigheid om overbevolking tegen te gaan en opstand in den kiem te verstikken. Toch kan ik niet zeggen dat zelfs in onze bestgeordende en bijna tot de Cirkels behoorende gezinnen het ideaal van het familieleven zoo hoog staat als bij u in Ruimteland. Er is vrede, in zooverre als de afwezigheid van doodslag aldus genoemd kan worden, maar er is natuurlijk weinig overeenstemming in smaak en streven; en de zorgvuldige wijsheid der Cirkels heeft veiligheid verschaft ten koste van huiselijk welbehagen. In elk huisgezin van den Cirkel- of Polygoon stand is het sedert onheugelijke tijden gewoonte geweest en nu is het een soort instinct geworden onder de vrouwen onzer hoogere standen dat de moeders en dochters aanhoudend haar oog en mond gericht houden naar haar man en zijn vrienden; haar man den rug toe te keeren zou voor een dame in een aanzienlijke familie worden beschouwd als iets ongehoords, dat haar in ieders schatting zou doen dalen, Maar ik zal straks aantoonen dat deze gewoonte, ofschoon zij het voordeel van veiligheid oplevert, niet zonder nadeelen is. In het huis van den werkman of den eerbaren koopman waar de vrouw, als zij haar huiselijke bezigheden verricht, den man den rug mag toekeeren zijn er tenminste tijden van stilte, waarin men van de vrouw niets ziet noch hoort, dan het gonzende geluid van het aanhoudend geroep van "opgepast", maar in de huizen der hoogere standen is er al te dikwijls geen rust. Daar zijn de woordenrijke mond en het heldere, doordringende oog altijd gericht naar het hoofd des huizes, en het licht zelf is niet meer volhardend dan de stroom van vrouwelijke welsprekendheid. De takt en de behendigheid, die voldoende zijn om den steek eener vrouw te ontgaan, zijn niet opgewassen tegen de taak om den mond eener vrouw te stoppen; en daar de vrouw volstrekt niets heeft te zeggen en elken breidel van geest, gezond verstand en geweten mist om haar te weerhouden van het te zeggen, hebben niet weinig cynische lieden betuigd, dat zij het gevaar van den doodelijken maar onhoorbaren steek verkiezen boven de veilige welluidendheid van 't andere uiteinde eener vrouw. Voor mijn lezers in Ruimteland moet de toestand onzer vrouwen waarlijk treurig schijnen en dat is hij ook inderdaad. Een mannelijk persoon van de laagste soort der Gelijkbeenigen kan nog op eenige verbetering van zijn hoek en ten slotte op de verheffing van zijn geheele verachte kaste hopen, maar geen vrouw kan dergelijke verwachtingen koesteren voor haar sekse. "Eens een vrouw, altijd een vrouw" is een besluit der natuur, en zelfs de wetten van evolutie schijnen te haren nadeele opgeheven. Doch laten wij ten minste de wijze voorbeschikking bewonderen, die verordend heeft dat, terwijl zij geen hoop hebben, zij ook het geheugen missen om zich te herinneren en het vermogen om zich te voren een denkbeeld te maken van de ellende en vernedering, die een voorwaarde zijn van haar beslaan en den grondslag der staatsregeling van Platland uitmaken.
</p>
<a href="#voeling">
 <button class="close" ref="">Hoofdstuk 5</button> 
 </a> 
</body> 
</html> 