<!DOCTYPE html>
<html>
<head>
 <script src="js/close.js"></script>
</head>
<body>


<h2>5. Over de wijzen waarop wij elkaar herkennen</h2>
<button class="close cross" >&#215;</button> 
<p>Gij, die gezegend zijt met schaduw en licht, gij, die begaafd zijt met twee oogen, toegerust met de kennis van perspectief en bevoorrecht met het genot van verscheiden kleuren, gij, die werkelijk een hoek kunt zien en den volledigen omtrek van een cirkel aanschouwen in de gelukkige gewesten van Drie Afmetingen hoe zal ik u duidelijk maken welke groote moeilijkheden wij in Platland ondervinden om elkanders vorm te herkennen. Herinner u wat ik boven zeide. Alle wezens in Platland, bezield of onbezield, onverschillig welken vorm zij hebben, vertoonen zich voor onzen blik op dezelfde of nagenoeg dezelfde wijze, nl. als een rechte lijn. Hoe kan dan het eene van het andere worden onderscheiden, waar allen gelijk schijnen? Het antwoord is drievoudig. Het eerste herkenningsmiddel is de gehoorszin, die bij ons veel sterker dan bij u ontwikkeld is en die ons niet alleen in staat stelt om onze persoonlijke vrienden aan de stem te herkennen, maar zelfs om de verschillende kasten te onderkennen ten minste wat de laagste drie: den Gelijkzijdigen Driehoek, het Vierkant en den Vijfhoek betreft want van de Gelijkbeenigen neem ik geen notitie. Maar naarmate wij rijzen op de maatschappelijke ladder, wordt het steeds moeielijker op het gehoor te onderscheiden en onderscheiden te worden, deels omdat de stemmen meer op elkaar gaan gelijken, deels omdat het vermogen van stemonderscheiding een plebeïsche eigenschap is, niet sterk ontwikkeld bij de aristocratie. En ingeval er eenig gevaar van bedrog is, kunnen wij deze methode niet vertrouwen. Onder onze laagste standen zijn de stemorganen veel beter dan de gehoororganen ontwikkeld, zoodat een Gelijkbeenige gemakkelijk de stem eens Polygoons kan nabootsen en, met eenige oefening, zelfs die eens Cirkels. Daarom neemt men gewoonlijk zijn toevlucht tot een tweede herkenningswijze. Het voelen is onder onze vrouwen en lagere standen standen zal ik straks spreken over de hoogere de voornaamste herkenningstoets, in elk geval tusschen vreemden, als er twijfel is, niet omtrent het individu, maar omtrent de kaste. Wat dus bij de hoogere standen in Ruimteland "introductie" is, dat is bij ons het voelingsproces. "Mag ik u verzoeken te voelen en gevoeld te worden door mijn vriend, Mijnheer N. N." is nog steeds onder de ouderwetsche heeren ten platten lande in streken, die eenigszins van de steden verwijderd liggen, de gewone uitdrukking bij een introductie in Platland. Maar in de steden en onder menschen van zaken worden de woorden "gevoeld te worden door" weggelaten en wordt de zin verkort tot: "Mag ik u verzoeken Mijnheer N. N. te voelen" ofschoon natuurlijk stilzwijgend wordt verondersteld dat het voelen wederkeerig plaats heeft. Onder onze nog moderner, fatterige jongelieden die uiterst afkeerig zijn van overtollige moeite en souverein onverschillig omtrent de zuiverheid hunner moedertaal wordt de zegswijze nog verder gekortwiekt door het woord voelen in een technischen zin te gebruiken in de beteekenis van : "aanbevelen om te voelen en gevoeld te worden" en tegenwoordig wettigt het "jargon" van beschaafd of quasi-beschaafd gezelschap in de hoogste standen een barbarisme als: "Mijnheer Mulder, mag ik u Mijnheer Bakker voelen"? Laat de lezer echter niet denken dat "voelen" bij ons zulk een lastig geval zou zijn als bij u, of dat wij het noodig zouden vinden om terdege alle zijden van ieder individu te bevoelen, voordat wij de kaste bepalen, waartoe het behoort. Lange oefening en opleiding, in de scholen begonnen en in het, practische leven voortgezet, stellen ons in staat om in eens door den gevoelszin onderscheid te ontdekken tusschen de hoeken van een Gelijkzijdigen Driehoek, Vierkant en Pentagoon, en ik behoef niet te zeggen dat de hersenlooze tophoek van een scherphoekigen Gelijkbeenige zich verraadt bij de geringste aanraking. Het is dus in den regel niet noodig meer dan één hoek van eenig individu te voelen, en deze, eens goed opgenomen, zegt ons tot welke kaste de persoon behoort met wien wij spreken, tenzij hij behoort tot de hoogere rangen van den adel. Daar is de moeielijkheid veel grooter. Zelfs van een doctor in de Wijsbegeerte aan onze universiteit te Sukkelen weet men dat hij eens een tienzijdigen met een twaalfzijdigen Polygoon heeft verward, en er is nauwelijks een doctor in de Wis-en Natuurkunde aan of buiten die beroemde universiteit, die durft beweren dat hij onmiddellijk en zonder aarzeling een twintigzijdig van een vierentwintigzijdig lid der aristocratie zal onderscheiden. De lezers, die zich de uittreksels herinneren, welke ik boven van het wetboek op de vrouwen heb gegeven, zullen dadelijk inzien dat de introductie bij aanraking eenige zorg en omzichtigheid vereischt. Anders zouden de hoeken den onkundigen voeler onherstelbare beleedigingen kunnen toebrengen. Het is voor de veiligheid van den voeler volstrekt noodzakelijk dat de gevoelde volkomen stil staat. Een schok, een zenuwachtige beweging, ja zelfs een hevige niesbui heeft reeds meermalen noodlottige gevolgen gehad voor den onvoorzichtige en heeft veelbelovende vriendschap in de kiem verstikt. Dit is inzonderheid waar onder de lagere rangen van de Driehoeken. Bij hen is het oog zoover van den top gelegen, dat zij ternauwernood kennis kunnen nemen van hetgeen er aan dat uiteinde hunner leest omgaat. Bovendien zijn zij van een ruwen, groven aard, niet gevoelig voor de zachte aanraking van den hooggeorganiseerden Polygoon. Geen wonder dus dat een onwillekeurige hoofdbeweging meer dan eens den staat van een gewaardeerd menschenleven heeft beroofd. Ik heb gehoord dat mijn uitnemende grootvader een der minst onregelmatigen van zijn ongelukkige, gelijkbeenige kaste, die inderdaad kort voor zijn dood, vier van de zeven stemmen van den Gezondheids- en Kastenraad verwierf om naar de kaste der Gelijkzijdigen te worden overgeplaatst dikwijls met een traan in zijn eerwaardig oog een ongeval van dien aard betreurde, dat zijn over-over-overgrootvader, een fatsoenlijk werkman met een hoek of brein van 59° 30', was overkomen. Volgens zijn verhaal was mijn ongelukkige voorvader aangehaald met rhumatiek, en terwijl hij door een Polygoon werd gevoeld, doorboorde hij toevallig door een plotselingen schok den grooten man juist door de diagonaal en daardoor stortte hij, eenerzijds ingevolge zijn lange gevangenschap en vernedering, anderzijds wegens den moreelen schok die tot alle familiebetrekkingen mijns voorvaders doordrong, onze familie anderhalven graad terug in haar rijzing tot een hoogeren stand. Het gevolg was, dat bij het volgend geslacht, het familie brein slechts op 58° geregistreerd werd, en niet dan na verloop van vijf geslachten was het verloren terrein herwonnen, de volle 60° bereikt en de verheffing uit de Gelijkbeenigen ten volle volbracht. En al die reeks van rampen door één klein ongeval in het voelingsproces. Zoover gekomen hoor ik in gedachte eenige mijner welopgevoede lezers uitroepen: Hoe kunt gij in Platland iets weten van hoeken, en graden of minuten? Wij kunnen een hoek zien, omdat wij in de ruimte twee rechte lijnen kunnen zien, die ten opzichte van elkaâr hellen, maar gij, die niets dan één rechte lijn tegelijk of hoogstens een aantal stukjes van rechte lijnen, die alle in één rechte lijn liggen, kunt zien hoe kunt gij ooit een hoek onderscheiden, laat staan aanteekening houden van hoeken van verschillende grootte. Ik antwoord dat, hoewel wij geene hoeken kunnen zien, wij ze kunnen afleiden en wel met groote nauwkeurigheid. Onze gevoelszin, aangezet door noodzakelijkheid en ontwikkeld door lange oefening, stelt ons in staat hoeken te onderscheiden veel nauwkeuriger dan uw gezichtszin zonder behulp van een liniaal of hoekmaat. Ook moet ik niet nalaten te vermelden dat wij goede natuurlijke hulpmiddelen hebben. Het is bij ons een natuurwet, dat het brein der Gelijkbeenige kaste begint met een halven graad of dertig minuten en bij elk opvolgend geslacht (als het al toeneemt) met een halven graad aangroeit, totdat het einddoel van 60° is bereikt, als wanneer de toestand van lijfeigenschap wordt opgeheven en de vrijgelatene in de kaste der Regelmatigen wordt opgenomen. Dus voorziet de Natuur zelf ons van een opklimmende schaal of alphabet van hoeken van een halven graad tot 60°, waarvan modellen in elke lagere school door het geheele land aanwezig zijn. Ten gevolge van toevalligen achteruitgang, maar nog meer van dikwijls voorkomenden zedelijken en verstandelijken stilstand en van de buitengewone vruchtbaarheid der misdadige en zwervende standen, is er altijd een groote overvloed van individuen, behoorende tot de kasten van een halven of één graad, en een groote voorraad van soorten tot 10°. Deze zijn volslagen ontzet van burgerlijke rechten en een groot aantal hunner, die zelfs geen verstand genoeg hebben om in den krijg te worden gebruikt, worden door de staten aan den dienst der opvoeding gewijd. Onbewegelijk vastgebonden om alle mogelijkheid van gevaar weg te nemen, worden zij in de leerkamers onzer kinderscholen geplaatst, en daar worden die arme schepsels door de schoolcommissie benuttigd om aan het kroost der middelklasse dien tact en dat verstand mee te deelen, waarvan zij zelve totaal verstoken zijn. In sommige staten worden deze modellen bij gelegenheid gevoed en verscheiden jaren in het leven gehouden, maar in de meer gematigde en beter geregelde streken heeft men het op den duur voor de opvoedkundige belangen der jeugd voordeeliger gevonden, hun het voedsel te onthouden en ze elke maand te vernieuwen want zoo lang is de gemiddelde tijd, gedurende welken de misdadige stand het vasten kan volhouden. Wat in de goedkoopere scholen wordt gewonnen door het langer bestaan der modellen, verliest men weder eenerzijds door de uitgaven voor voedsel, anderzijds in de verminderde nauwkeurigheid der hoeken, die beschadigd worden na eenige weken van aanhoudende bevoeling. Laten wij ook niet vergeten om bij de opsomming der voordeelen van het kostbaarder stelsel op te merken, dat het strekt, wel langzaam, doch merkbaar, om de overtollige Gelijkbeenige bevolking te dunnen een doel, dat elk staatsman in Platland gedurig voor oogcn houdt. Over het geheel ben ik daarom geneigd te gelooven hoewel het mij niet ontgaan is dat er in verscheiden door het volk gekozen Schoolcommissies een reactie bestaat ten voordeele van het "goedkoope stelsel," zooals men het noemt dat dit een der vele gevallen is, waar duurkoop waarlijk goedkoop is. Maar ik mag mij niet verder van mijn onderwerp laten afleiden door quaesties van Schoolcommissie-politiek. Ik hoop genoeg gezegd te hebben om aan te toonen dat herkenning door het gevoel niet zulk een lastige of onbeslissende handeling is, als men zou denken, en deze wijze is zeer zeker meer te vertrouwen dan de herkenning door het gehoor. Blijft dus nog, zooals boven is aangestipt, de tegenwerping dat deze methode niet zonder gevaar is. Daarom verkiezen velen onder de middel en lagere standen en allen zonder uitzondering van den Polygoon en den Cirkelstand een derde methode, waarvan de beschrijving voor de volgende paragraaf moet voorbehouden worden. </p>
<h2>6. Over de herkenning door het gezicht</h2>
<p>In hetgeen volgt zal ik zeer inconsequent schijnen. In vorige paragrafen heb ik gezegd, dat alle Figuren in Platland rechte lijnen schijnen, en ik voegde er bij of leidde er stilzwijgend uit af, dat het derhalve onmogelijk is om door het gezichtsvermogen individuen van verschillende kasten te onderscheiden; toch ga ik nu mijnen beoordeelaars in Ruimteland verklaren hoe wij in staat zijn, elkander door den gezichtszin te herkennen. Als intusschen de lezer zich de moeite wil geven nog eens de bladzijde na te slaan waarop vermeld wordt dat de herkenning door voelen algemeen in zwang is, zal hij er de beperking bij vinden: "onder de lagere kasten". Alleen onder de hoogere kasten en in onze meer gematigde luchtstreken is herkenning door het gezicht in gebruik. Dat dit vermogen bestaat, waar en voor welke kaste dan ook, danken wij aan den mist, die gedurende het grootste deel des jaars heerscht, overal behalve in de verzengde luchtstreken. Wat bij u in Ruimteland in alle opzichten hinderlijk is, het landschap onzichtbaar maakt, den geest neerdrukt, de gezondheid verzwakt, wordt bij ons erkend als een zegen weinig geringer dan de lucht zelf, als de kweekster van kunsten en de voortbrengster van wetenschappen. Maar laat ik mijn bedoeling verklaren zonder verdere lofredenen op dit weldadige element. Indien er geen mist bestond, zouden alle lijnen even helder en niet te onderscheiden zijn en dit is werkelijk het geval in die ongelukkige landen, waar de dampkring volkomen droog en doorzichtig is. Maar waar een rijke voorraad mist is, zijn de voorwerpen op een zekeren afstand, b.v. van drie voet, kennelijk schemerachtiger dan die op een afstand van twee voet elf duim, en dit heeft ten gevolge dat wij, door aanhoudende zorgvuldig getoetste waarneming van betrekkelijke helderheid en schemerachtigheid in staat gesteld worden om met groote juistheid tot den vorm van het waargenomen voorwerp te besluiten. Een voorbeeld zal meer uitwerken dan een boekdeel vol beschouwingen, om mijn bedoeling duidelijk te maken. Stel dat ik twee individuen zie aankomen, wier stand ik wensch te bepalen. Het zijn, zullen wij aannemen, een koopman en een geneesheer of met andere woorden een Gelijkzijdige Driehoek en een Pentagoon: hoe zal ik die onderscheiden? Het zal duidelijk zijn voor elk kind in Ruimteland, dat even den drempel van het Wiskundig onderwijs heeft overschreden, dat als ik mijn oog zoo kan brengen, dat de richting van mijn blik een hoek van den naderenden middendoor deelt, Vreemdeling de beide aangrenzende zijden, nl. AB en AC, voor mijn oog precies dezelfde ligging zullen hebben, zóó dat er volstrekt geen reden bestaat, waarom ik de eene grooter dan de andere zou zien. Wat zal ik nu zien in het geval van den koopman (1)? Ik zal een rechte lijn zien DAE, waarvan het middelpunt A zeer helder zal zijn, omdat het het dichtst bij mij ligt, maar aan weerszijden zal de lijn snel in helderheid afnemen, omdat de zijden AC en AB snel terugwijken in den mist en de punten D en E, die mij de uiteinden des koopmans toeschijnen, zullen al zeer schemerachtig zijn. Daarentegen zal in het geval van den geneesheer (2), ofschoon ik ook een rechtelijn D'A'E' zie met een helder middelpunt A', deze naar de uiteinden toe toch minder snel in helderheid afnemen, omdat de zijden A'C' en A'B' minder snel in den mist terugwijken, en de punten D' en E', die mij de uiteinden des dokters toeschijnen, zullen niet zoo schemerachtig zijn als de uiteinden des koopmans. De lezer zal waarschijnlijk uit deze twee voorbeelden begrijpen hoe, na een zeer lange opleiding gesteund door voortdurende ervaring, het den welopgevoeden kasten onder ons mogelijk is om met tamelijke nauwkeurigheid de middelkasten door den gezichtszin van de lagere te onderscheiden. Indien mijn lezers in Ruimteland dit algemeen begrip gevat hebben, zoover dat zij er de mogelijkheid van begrijpen, en niet mijn uiteenzetting als totaal ongelooflijk verwerpen dan zal ik bereikt hebben al wat ik redelijkerwijze kon verwachten. Als ik in verdere bizonderheden moest treden, dan zou ik slechts verwarring stichten. Voor de jongen en onervarenen echter die wellicht uit de twee eenvoudige voorbeelden, welke ik boven gegeven heb, van de wijze waarop ik mijn vader en mijn zoons zou herkennen, afleiden dat herkenning door het gezicht een gemakkelijke zaak is, kan het noodig zijn aan te stippen, dat in het werkelijke leven de meeste gevallen van gezichtsherkenning veel teederder en ingewikkelder van aard zijn. Indien bijvoorbeeld mijn vader, de Driehoek, als hij mij nadert toevallig zijn zijde in plaats van zijn hoek naar mij toekeert, dan ben ik voor een oogenblik in twijfel of hij soms een Rechte Lijn of met andere woorden een vrouw is, totdat ik hem heb verzocht zich om te draaien, of totdat ik mijn oog om hem heen heb laten gaan. Zoo ook als ik in gezelschap ben van een mijner beide hexagonale kleinzoons, en een zijner zijden AB en face zie, dan zal ik, zooals uit nevenstaande teekening blijkt, een geheele lijn AB zien betrekkelijk helder (ternauwernood aan de uiteinden een weinig schemerachtig) en twee kleinere lijnen, CA en BD, schemerachtig overal, doch naar de uiteinden C en D toe het meest. Maar ik moet de verzoeking om over deze onderwerpen uit te weiden weerstand bieden. De minste wiskundige in Ruimteland zal mij gaarne gelooven, als ik verzeker dat de vraagstukken van het dagelijksche leven, die zich aan de welopgevoeden voordoen als zij zelve in beweging zijn, draaiende, voor- of achterwaarts gaande, en ter zelfder tijd pogende door den gezichtszin onderscheid te zoeken tusschen een aantal Polygonen van hoogen stand, die zich in verschillende richtingen bewegen, als b.v. in een balzaal of societeit van dien aard moeten zijn dat zij den breinhoek van den meest ontwikkelden op een harde proef stellen, en ten volle de rijke salarissen rechtvaardigen van de hooggeleerde professoren in de Wiskunde, zoowel statische als kinematische, aan de beroemde universiteit van Sukkelen, waar de wetenschap en kunst van gezichtsherkenning geregeld worden onderwezen aan tal van studenten uit de élite der staten, want slechts loten van onze edelste en rijkste familiën zijn in staat den tijd en het geld op te offeren, noodig voor de degelijke beoefening van deze edele en onschatbare kunst. Ik zelf, een wiskundige van niet geringe beteekenis en de grootvader van twee veelbelovende en volkomen regelmatige Hexagonen, ben soms zeer verlegen, als ik mij te midden van een menigte draaiende Polygonen van de hoogere kasten bevind. En natuurlijk is voor een gewoon koopman of lijfeigene zulk een gezicht even onverklaarbaar als het voor u, waarde lezer, zou zijn, indien gij plotseling in ons land werdt overgebracht. In zulk een menigte kondet gij aan alle kanten niets zien dan lijnen, schijnbaar recht, doch welker deelen op zeer onregelmatige wijze gedurig zouden veranderen van helderheid en duisterheid; zelfs indien gij drie jaren met de Pentagonen en Hexagonen aan de universiteit college geloopen hadt en volkomen in de theorie thuis waart, zoudt gij nog ondervinden dat er vele jaren van ervaring noodig zijn, vóór dat gij u kondet bewegen in een fatsoenlijk gezelschap, zonder in botsing te komen met uw meerderen, die de etiquette verbiedt te voelen en die door hun hoogere beschaving en opvoeding alles weten van uw bewegingen, terwijl gij weinig of niets van de hunne weet. In een woord, om zich in gezelschap van Polygonen volkomen naar behooren te gedragen, moet men zelf een Polygoon zijn. Zoo althans heeft mij op gevoelige wijze de ervaring geleerd. Het is verbazend hoe sterk de kunst of ik durf het haast instinct noemen van gezichtsherkenning wordt ontwikkeld door haar steeds toe te passen en de gewoonte van voelen te vermijden. Juist zooals bij u de doofstommen, als hun eens wordt toegestaan te gesticuleeren en het hand-alphabet te gebruiken nooit de moeielijker, maar veel belangrijker kunst zullen machtig worden van spreken en aflezen van de lippen, zoo gaat het bij ons met "zien en voelen". Niemand, die in zijn jeugd tot voelen zijn toevlucht neemt, zal het zien goed leeren. Om deze reden wordt onder onze hoogere kasten het voelen tegengegaan of geheel verboden. Van den beginne af worden hun kinderen in plaats van naar de openbare lagere school (waar de kunst van voelen wordt onderwezen) naar hoogere Seminariën van exclusieven aard gezonden, en aan onze beroemde universiteit wordt "voelen" beschouwd als een zeer ernstige overtreding, die voor den eersten keer tijdelijke verwijdering voor den tweeden wegzending ten gevolge heeft. Maar onder de lagere kasten wordt de kunst van gezichtsherkenning beschouwd als een onbereikbare luxe. Een gewoon koopman kan zijn zoon niet toestaan om een derde van zijn leven aan abstracte studiën te wijden. De kinderen der armen mogen dus voelen van hun vroegste jeugd af; zij verkrijgen daardoor een vroegtijdige rijpheid en levendigheid, die eerst zeer gunstig afsteekt bij het lijdzame, onbeholpene en onverschillige gedrag van de halfonderwezen jeugd uit den Polygoon-stand, maar als de laatstgenoemden ten slotte hun academische opleiding hebben voltooid en zijn voorbereid om hun theorieën in practijk te brengen, dan kan de verandering, die met hen heeft plaats gehad, bijna als een wedergeboorte worden beschouwd, en in elke kunst, wetenschap en maatschappelijk streven overvleugelen zij snel hun driehoekige mededingers en dringen ze op den achtergrond. Slechts weinigen van den Polygoon-stand zakken bij het laatste onderzoek of het eind-examen der universiteit. De toestand dier minder bevoorrechte minderheid is waarlijk beklagenswaardig. Uitgeworpen door den hoogeren stand, zijn zij veracht bij den lageren. Zij bezitten noch de afgemetenheid en de stelselmatig ontwikkelde vermogens van de veelhoekige Candidaten en Doctoren in een of ander wetenschap, noch zelfs de aangeboren vroegrijpheid en de bewegelijke plooibaarheid van den jeugdigen koopman. De ambten en openbare bedieningen zijn voor hen gesloten, en ofschoon zij in de meeste staten niet feitelijk worden belet te trouwen, hebben zij toch de grootste moeite om een passende partij te vinden, daar de ervaring leert dat het kroost van zulke ongelukkige en onbegaafde ouders gewoonlijk ook ongelukkig, zoo niet bepaald onregelmatig is. Juist onder deze soort verstootelingen van onzen adel hebben de groote woelingen en opstanden van vroegere eeuwen gewoonlijk hun aanvoerders gevonden, en zoo groot zijn de daaruit voortvloeiende onheilen, dat een steeds aangroeiende minderheid onzer meer geavanceerde staatslieden van meening is, dat de ware barmhartigheid hun geheele verwijdering zou eischen door bij de wet te bepalen dat allen, die niet slagen bij het eind-examen der universiteit, óf levenslang gevangen gezet óf door een pijnloozen dood opgeruimd zullen worden. Maar ik ga daar ongemerkt over tot het onderwerp der onregelmatigheden, een zaak van zulk een overwegend belang, dat zij een afzonderlijke paragraaf vereischt. </p>
<a href="#onregelmatig">
 <button class="close" ref="">Hoofdstuk 7</button> 
 </a> 
</body> 
</html> 