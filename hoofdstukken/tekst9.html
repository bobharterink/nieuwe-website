<!DOCTYPE html>
<html>
<head>
 <script src="js/close.js"></script>
</head>
<body>


<h2>9. Over de algemeene wet op de Kleuren</h2>
<button class="close cross" >&#215;</button> 
<p>Maar middelerwijl waren de verstandsoefeningen snel aan het kwijnen geraakt. De kunst van Gezichtsherkenning, niet langer noodig, werd niet meer beoefend; en de studie van Meetkunde, Statica, Kinematica en andere verwante vakken, begon weldra als overtollig te worden beschouwd, ging uit de mode en werd zelfs aan onze universiteit verwaarloosd. De geringere kunst van Voelen onderging spoedig hetzelfde lot aan onze lagere scholen. Toen beweerde de Gelijkbeenigenkaste dat de modellen niet meer gebruikt werden en dus onnoodig waren, en weigerden de gewone schatting uit de misdadigers te betalen voor den dienst der opvoeding. Deze groeiden daardoor dagelijks aan, niet alleen in getal, maar ook in onbeschaamdheid krachtens hun vrijstelling van den ouden last die vroeger de dubbel heilzame uitwerking had gehad van te gelijker tijd hun brutalen aard te temmen en hun overdreven aantal te dunnen. Jaar op jaar begonnen de soldaten en ambachtslieden met meer kracht en met meer grond te beweren, dat er geen groot verschil was tusschen hen en de allerhoogste Polygonenkaste, nu zij tot huns gelijken waren verheven en in staat gesteld om aan alle moeielijkheden des levens het hoofd te bieden en alle vraagstukken, zoowel statische als kinematische, door het eenvoudige proces van Kleurherkenning op te lossen. Niet tevreden met de natuurlijke verwaarloozing, waarin de Gezichtsherkenning meer en meer verviel, begonnen zij stoutweg het wettelijk verbod te eischen van alle "monopoliseerende en aristocratische wetenschappen" en diensvolgens ook de afschaffing van alle geldelijke ondersteuning voor de beoefening van Gezichtsherkenning, Wiskunde en het Voelen. Weldra begonnen zij er op aan te dringen dat, aangezien de kleur, die een tweede natuur is, de noodzakelijkheid van aristocratische onderscheidingen had opgeheven, de wet denzelfden weg zou inslaan en dat voortaan alle individuen en alle kasten zouden worden erkend als volkomen gelijk en bevoegd tot dezelfde rechten. Daar zij de hoogere standen aarzelend en ondoortastend vonden, gingen de aanvoerders van den opstand steeds verder in hun eischen en verlangden eindelijk dat alle kasten gelijkelijk, priesters en vrouwen niet uitgezonderd, hulde aan de Kleuren zouden bewijzen door zich aan het beschilderen te onderwerpen. Toen hun werd tegengeworpen dat priesters en vrouwen geen zijden hadden, voerden zij daar tegen aan, dat de natuur en het gemak eendrachtig voorschreven dat de voorste helft van elk menschelijk wezen (dat wil zeggen de helft die zijn oog en mond bevat) te onderscheiden zou zijn van zijn achterste helft. Daarom leverden zij bij een algemeene, buitengewone vergadering van alle Staten van Platland een wetsontwerp in, bepalende, dat bij elke vrouw de helft die den mond en het oog bevat rood en de andere helft groen gekleurd zou worden. De priesters zouden op dezelfde wijze geschilderd worden, nl. rood aangebracht op dien halven cirkel waarvan oog en mond het midden is, terwijl de andere of achterste halve cirkel groen gekleurd zou worden. Er was niet weinig geslepenheid in dit voorstel, dat trouwens niet afkomstig was van een of ander Gelijkbeenige, want geen zoo laag geboren wezen zou genoeg breinhoek gehad hebben om zulk een model staatsgreep te waardeeren, laat staan te bedenken, maar van een onregelmatigen Cirkel die, in plaats van in zijn kindsheid te zijn omgebracht, door een dwaze toegevendheid bespaard was geworden om onheil over zijn land en ondergang over myriaden zijner volgelingen te brengen. Aan de eene zijde was het voorstel erop berekend, om de vrouwen van alle standen op de hand der Chromatistische nieuwigheid te brengen. Want door de vrouwen dezelfde twee kleuren toe te kennen, welke den priesters werden toegewezen, beoogden de opstandelingen dat in zekere standen elke vrouw een priester zou schijnen en met overeenkomstigen eerbied en ontzag zou worden behandeld, een vooruitzicht dat onfeilbaar de vrouwelijke sekse in massa moest aantrekken. Maar sommige mijner lezers zullen de mogelijkheid, dat priesters en vrouwen hetzelfde voorkomen zouden hebben onder de nieuwe wet, niet goed inzien; in dit geval zal een woord of wat het duidelijk maken. Stel u een vrouw voor, naar behooren volgens de nieuwe wetgeving opgeschilderd, met de voorste helft (nl. de helft die oog en mond bevat) rood en de achterste helft groen. Bezie haar van ter zijde en ge zult klaarblijkelijk een rechte lijn zien, half rood, half groen. Stel u verder een priester voor, wiens mond in M is en wiens voorste halve cirkel AMB dus rood gekleurd is, terwijl zijn achterste halve cirkel groen is, zoodat de middellijn AB het roode van het groene scheidt. Indien gij den grooten man aanschouwt met uw oog in het verlengde van AB, zult ge niets anders zien dan een rechte lijn CBD waarvan de eene helft CB rood en de andere helft BD groen zal zijn. De geheele lijn GD zal wel wat korter zijn misschien dan die eener volwassen vrouw en haar helderheid zal naar de uiteinden wat sneller afnemen, doch de volkomen overeenstemming in kleur zou u dadelijk den indruk geven van overeenkomst van kaste en u andere bizonderheden over het hoofd doen zien. Herinner u het verval der Gezichtsherkenning dat de maatschappij bedreigde ten tijde van de Kleurenomwenteling, gevoegd bij de zekerheid dat de vrouwen wel spoedig haar uiteinden zouden leeren donker maken, om den Cirkel na te bootsen, dan moet het u zeker duidelijk worden, waarde lezer, dat de Kleurenwet ons in groot gevaar zou brengen, om een priester met een jonge vrouw te verwarren. Hoe aantrekkelijk dit vooruitzicht voor de zwakke sekse moet zijn geweest, kan men zich licht voorstellen. Zij verkneukelden zich reeds in het vooruitzicht op de verwarring, die eruit ontstaan zou. Thuis zouden zij staatkundige en kerkelijke geheimen mogen hooren, welke niet voor haar, maar voor haar mannen en broeders bestemd waren en zelfs bevelen mogen uitdeelen in naam van de geestelijke Cirkels; buitenshuis zou de verrassende vereeniging van rood en groen zonder bijvoeging van eenige andere kleur, zeer zeker het gemeene volk tot eindelooze vergissingen leiden, en de vrouwen zouden winnen wat de Cirkels verloren in den eerbied der voorbijgangers. Wat het schandaal betreft dat de kaste der Cirkels zou beloopen, als het ijdel en onpassend gedrag der vrouwen hun werd ten laste gelegd, en wat de daaruit voortvloeiende omverwerping der Staatsregeling betreft, van de vrouwelijke sekse kon niet worden verwacht dat zij ook slechts één oogenblik aan deze overwegingen zou wijden. Zelfs in de huisgezinnen der Cirkels waren de vrouwen alle voor de algemeene Kleurenwet. Het tweede doel, dat met de wet werd beoogd, was de trapswijze demoralisatie van de Cirkels zelven. In het algemeene verstandelijke verval, behielden zij steeds hun oorspronkelijke helderheid en kracht van verstand. Van hun prilste jeugd in hun Cirkel-huisgezinnen gewend aan het totale gemis van kleur, bewaarden de adellijken alleen de heilige kunst van Gezichtsherkenning met al de voordeelen, welke uit die bewonderenswaardige verstandsoefening voortspruiten. Hierdoor hadden de Cirkels, tot op de invoering van de algemeene Kleurenwet niet alleen hun vroeger standpunt behouden, maar zelfs hun overwicht op de andere kasten vergroot door hun onthouding van de populaire mode. Daarom nu besloot de listige Onregelmatige, dien ik boven als den waren vader van die satanische wet vermeldde, om in één slag de hooge positie der Hierarchie te verlagen door hen aan de bezoedeling met kleuren te onderwerpen en te gelijker tijd hun huiselijke gelegenheid tot opleiding in de kunst van Gezichtsherkenning te vernietigen, ten einde hun verstand te verzwakken door hen van hun zuivere, kleurlooze huishoudingen te berooven. Eenmaal onderworpen aan de chromatistische smet, zouden ouders en kinderen onder de Cirkels elkaar demoraliseeren. Alleen in het onderscheiden van vader en moeder zou het Cirkelskind nog vraagstukken vinden tot verstandsoefening, vraagstukken, die maar al te dikwijls gevaar zouden loopen te worden vervalscht door bedrog van de zijde der moeder, en dientengevolge 's kinds vertrouwen in alle logische redeneeringen zouden schokken. Aldus zou trapswijze de verstandelijke luister der priesterorde verbleeken en dan zou de baan geopend zijn voor de totale afschaffing der aristocatische Wetgeving en voor de omverwerping onzer bevoorrechte kasten. </p>
<a href="#kleur3">
 <button class="close" ref="">Hoofdstuk 10</button> 
 </a> 
</body> 
</html> 