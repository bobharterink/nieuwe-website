<!DOCTYPE html>
<html>
<head>
 <script src="js/close.js"></script>
</head>
<body>


<h2>22. Hoe ik toen trachtte de theorie van drie afmetingen door andere middelen te verspreiden en over den uitslag</h2>
<button class="close cross" >&#215;</button> 
<p>
Mijn fiasco bij mijn kleinzoon moedigde mij wel niet aan om mijn geheim aan andere leden van mijn gezin meêtedeelen, toch was ik daardoor er niet toe gebracht om te wanhopen aan mijn welslagen. Alleen zag ik in, dat ik niet geheel moest vertrouwen op het stopwoord: opwaarts, maar niet noordwaarts, maar liever moest trachten een bewijs te zoeken door het publiek een duidelijk overzicht van het geheele onderwerp voor te leggen en voor dit doel scheen het noodig mijn toevlucht te nemen Tot schrijven. Zoo wijdde ik verscheiden maanden van afzondering aan de samenstelling eener verhandeling over de mysteriën der drie afmetingen. Doch met het doel om zoo mogelijk de wet te ontduiken, sprak ik niet van een werkelijk bestaande afmeting, maar van een denkbeeldig land, van waar uit in theorie een Figuur kon neerzien op Platland en te gelijkertijd het inwendige aller dingen zien, en waar het mogelijk was dat men het bestaan kon veronderstellen van een figuur, die als het ware wordt ingesloten door zes vierkanten, en acht eindpunten bevat. Maar bij het schrijven van dat boek gevoelde ik mij niet weinig gehinderd door de onmogelijkheid om zulke teekeningen te vervaardigen als voor mijn doel noodig waren, want in ons land bestaan er natuurlijk geen andere leien dan lijnen en geen andere teekeningen dan lijnen, alle in één rechte lijn en alleen te onderscheiden door verschil in grootte en helderheid, zoodat het, toen ik mijn verhandeling (welke ik betitelde: "Door Platland naar Gedachteland") voltooid had, lang niet zeker was dat velen mijn bedoeling zouden vatten. Intusschen hing een donkere wolk over mijn bestaan. Alle genoegens maakten mij neerslachtig, al wat zich aan mijn oog voordeed, tantaliseerde en verlokte mij tot openlijk verraad, omdat ik niet kon nalaten wat ik in twee afmetingen zag te vergelijken met hetgeen het werkelijk was, in drie afmetingen gezien, en mij met moeite kon weerhouden om die vergelijkingen overluid te maken. Ik veronachtzaamde mijn clientèle en mijn eigen zaken, om mij geheel over te geven aan de nabetrachting der mysteriën, welke ik eens had aanschouwd, doch nu aan niemand kon meêdeelen en welke ik dagelijks moeielijker vond te voorschijn te roepen zelfs voor mijn eigen innerlijk oog. Eens omstreeks elf maanden na mijn terugkomst van Ruimteland trachtte ik een cubus te zien met de oogen dicht, doch het lukte niet, en ofschoon ik later slaagde, was ik toen toch niet geheel zeker (en dit ben ik naderhand nooit geweest) dat ik precies het origineel had te voorschijn geroepen. Dit maakte mij mismoediger dan ooit en drong mij een of anderen stap te doen, doch welken wist ik nog niet. Ik gevoelde dat ik gaarne mijn leven voor de goede zaak zou willen ten offer brengen, indien ik daardoor overtuiging had kunnen wekken. Maar zoo ik mijn kleinzoon niet eens kon bekeeren, hoe kon ik dan de hoogste en meest ontwikkelde Cirkels in den lande hopen te overtuigen? Toch was bij wijlen de geest te sterk over mij en gaf ik lucht aan gevaarlijke uitingen. Reeds werd ik als heterodox, zoo niet als revolutionair beschouwd en ik was mij het gevaar mijner positie terdege bewust; niettemin kon ik mij bijwijlen niet weerhouden uit te barsten in verdachte of halfoproerige gezegden zelfs in gezelschap van de hoogste Polygonen en Cirkels. Wanneer er bijvoorbeeld sprake was van de behandeling dier monomanen, die beweerden de macht te hebben verkregen om het inwendige der dingen te zien, mocht ik zoo het gezegde van een ouden Cirkel aanhalen, die verklaarde dat profeten en zieners altijd door de meerderheid als gek worden beschouwd, en ik kon niet nalaten bij gelegenheid mij uitdrukkingen te laten ontglippen als "het oog dat het binnenste aller dingen bespiedt" en "het land van alziendheid," één of tweemaal zelfs ontvielen mij de verboden woorden "de derde en vierde afmetingen." Eindelijk om de maat van al mijn minder belangrijke onvoorzichtigheden vol te meten, vergat ik mij zoover op een vergadering van ons plaatselijk Bespiegelend Genootschap, gehouden in het paleis van den Prefect zelven waar een zeker zeer onnoozel lid een lang uitgesponnen stuk voorlas, om de juiste redenen bloot te leggen, waarom de Voorzienigheid het aantal afmetingen tot twee had beperkt en waarom het attribuut van alziendheid den Verhevene alleen toekomt dat ik een nauwkeurig verslag gaf van mijn geheele reis met den Bol naar de Ruimte, naar de vergaderzaal in onze hoofdstad en toen weder naar de Ruimte en van mijn thuiskomst en van alles wat ik had gezien en gehoord in werkelijkheid of visioen. Eerst gaf ik trouwens voor dat ik de denkbeeldige ervaringen beschreef van een gefingeerden persoon, maar mijn enthusiasmus dwong mij al spoedig om alle vermomming af te werpen, en eindelijk vermaande ik in een vurige slotrede al mijn toehoorders zich van vooroordeel te ontdoen en geloovigen te worden in de derde afmeting. Behoef ik wel te zeggen dat ik terstond werd gearresteerd en voor den Raad gebracht? Den volgenden morgen stond ik op dezelfde plaats waar slechts weinige maanden te voren de Bol in mijn gezelschap had gestaan, en werd mij toegestaan mijn verhaal te beginnen en te voltooien zonder ondervraagd, noch in de rede gevallen te worden. Maar van den beginne af voorzag ik mijn lot, want de president, merkende dat een wacht van de beste soort politiedienaren van een hoekigheid weinig of in het geheel niet beneden de 55° op post stond, beval dat deze afgelost zou worden, vóór ik mijn verdediging begon en vervangen door een mindere soort van 2° of 3°. Ik wist maar al te goed wat dat beteekende. Ik zou ter dood gebracht of gekerkerd worden en mijn verhaal moest voor de wereld geheim gehouden worden door al de beambten, die het gehoord hadden, tegelijk om te brengen, en met het oog hierop wenschte de president de goedkoopere voor de kostbaarder slachtoffers in de plaats te stellen. Nadat ik mijn verdediging ten einde had gebracht, richtte de president, die wellicht merkte dat sommige van de jongere Cirkels bewogen waren door mijn klaarblijkelijken ernst, tot mij twee vragen: 1e. Of ik de richting kon aanwijzen, welke ik bedoelde, als ik de woorden opwaarts en niet noordwaarts bezigde? 2e. Of ik door eenige teekening of beschrijving (buiten de opsomming van denkbeeldige zijden of hoeken) de figuur kon aanwijzen die ik een cubus geliefde te noemen? Ik verklaarde dat ik niet meer kon zeggen, en dat ik mijne hoop moest vestigen op de Waarheid, welker zaak in 't eind zeker zou zegevieren. De president antwoordde dat hij geheel van mijn gevoelen was en dat ik niet beter kon doen. Ik moest tot levenslange opsluiting worden veroordeeld, maar indien de Waarheid beoogde dat ik uit de gevangenis verlost zou worden en de wereld zou bekeeren, dan mocht men veilig vertrouwen dat de Waarheid die uitkomst bewerken zou. Intusschen zou mij geen leed geschieden, dan hetgeen noodig was om ontsnapping te beletten en, tenzij ik het voorrecht door wangedrag verbeurde, zou ik nu en dan mijn broeder mogen zien, die mij in de gevangenis was voorgegaan. Zeven jaren zijn vervlogen en nog ben ik een gevangene en enkele bezoeken van mijn broeder er buiten laat als ik de van elk gezelschap uitgesloten behalve dat mijner bewakers. Mijn broeder is een der beste onder de Vierkanten, rechtschapen, gevoelig, vriendelijk en niet zonder broederliefde, toch moet ik bekennen dat onze wekelijksche samenkomsten ten minste in één opzicht mij de bitterste smart veroorzaken. Hij was er bij dat de Bol zich vertoonde in de Raadskamer, hij zag des Bols veranderende doorsneden, hij hoorde de verklaring van het verschijnsel, toen aan de Cirkels gegeven. Sedert dien tijd is er bijna geen week voorbijgegaan gedurende zeven volle jaren, zonder dat hij van mij een herhaling hoorde van het deel dat ik heb gehad in die openbaring, gepaard met uitvoerige beschrijvingen van al de verschijnselen in Ruimteland en de argumenten voor het bestaan van lichamelijke dingen af te leiden uit de analogie. Toch ik schaam mij het te moeten bekennen heeft mijn broeder den aard der derde afmeting nog niet gevat en belijdt hij openhartig zijn ongeloof in het bestaan van een Bol. Aldus ben ik volslagen ontbloot van bekeerlingen, en zoover ik kan nagaan, is mij de duizendjaarlijksche openbaring gedaan zonder vrucht. Prometheus werd daarboven in Ruimteland vastgeklonken, omdat hij den stervelingen vuur naar beneden had gebracht, maar ik arme Platlandsche Prometheus lig hier in den kerker omdat ik mijnen landgenooten niets heb gebracht. Toch leef ik in de hoop dat deze gedenkschriften op eenigerlei wijze, ik weet niet hoe, hun weg mogen vinden tot het gemoed der menschheid in welke afmeting dan ook, en een geslacht van weèrspannigen mogen verwekken, die zullen weigeren zich tot een beperkte afmetelijkheid te laten verwijzen. Dat is mijn hoop in mijn heldere oogenblikken. Helaas, niet altijd is het zoo. Zwaar weegt bijwijlen op mij de drukkende gedachte, niet eerlijk te kunnen zeggen dat ik vertrouwd ben met de juiste gedaante van den eens gezienen, vaak betreurden Cubus, en in mijn nachtelijke visioenen vervolgt mij het geheimzinnige recept "0pwaarts niet noordwaarts" als een zielverslindende Sphinx. Het maakt een deel uit van het martelaarschap, dat ik voor de zaak der Waarheid onderga, dat er tijden van geestelijke zwakheid zijn, dat Cuben en Bollen wegvliegen naar den achtergrond van nauwlijks mogelijke wezens; dat het land van drie afmetingen bijna even hersenschimmig schijnt als het land van één of geen, ja zelfs, dat deze eigen harde muur, die mij van mijn vrijheid scheidt, deze eigen leitjes, waarop ik schrijf, en al de stoffelijke werkelijkheden van Platland zelf niets beter schijnen dan het produkt van een zieke verbeelding of het luchtige weefsel van een droom. EINDE VAN PLATLAND. 
</p>
<a href="#driehoek">
 <button class="close" ref="">Terug naar het begin</button> 
 </a> 
</body> 
</html> 